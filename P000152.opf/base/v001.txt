༄༅༅། །དཀོན་མཆོག་དང་ལས་འབྲས་ལ་ཡིད་ཆེས་བསྐྱེད་པའི་གཏམ་རྒྱུད་སྣ་ཚོགས་མདོ་ལས་གསུངས་པའི་དོན་སྙིང་པོ་བསྡུས་པ་ཡང་དག་ཐར་ལམ་བགྲོད་པའི་ཐེམ་སྐས་ཞེས་བྱ་བ་བཞུགས་སོ། །
མཛད་པ་པོ། ཞེ་ཆེན་རྒྱལ་ཚབ་འགྱུར་མེད་པདྨ་རྣམ་རྒྱལ།
ཐོག་མའི་སྙན་སྒྲོན།
༧ དེ་ཡང་ཀུན་མཁྱེན་མི་ཕམ་རིན་པོ་ཆེས་བསྟན་བཅོས་བརྩམ་པ་བཀས་སྐུལ་ཞིང༌། གསུང་རྩོམ་རིགས་བསྟན་པའི་གཙིགས་སུ་ཆེ་བས་འཐོར་ཟགས་སུ་མ་སོང་བར་ཕྱོགས་གཅིག་ཏུ་བསྡུ་དགོས་པར་ཡང་བཀའ་གནང་ལས་གྲུབ་པའི་བཀའ་འབུམ་འདི་ཉིད་འགྲེམས་སྤེལ་ཞུས་པའི་ཐོག་མའི་སྙན་སྒྲོན་ནི།
ལྷ་མོ་དྲི་མ་མེད་པའི་མདོ་ལས་ལུང་བསྟན་པ་ལྟར་ཆོས་རྒྱལ་ཡབ་མེས་རིམ་བྱོན་དང་འགྱུར་སྔ་ཕྱིའི་ལོ་པཎ་མཁས་གྲུབ་གོང་མ་རྣམས་ཀྱི་ཐུགས་རྗེ་དང་ཕྲིན་ལས་ཚད་མེད་པ་ལས་བྱུང་བའི་དེང་སང་བོད་བརྒྱུད་ནང་བསྟན་རིག་གཞུང་ཞེས་མི་རིགས་གཞན་དང་གཞན་གྱི་མི་སྣ་གཟུར་གནས་ཤེས་ཡོན་ཅན་རྣམས་འགྲམ་ཆུ་ལྡངས་ཏེ་ངོ་མཚར་བའི་གནས། སྔོན་བྱོན་དམ་པ་ཚོའི་མཁྱེན་ནུས་རྩལ་དགུ་ཡོད་ཚད་བོད་བརྒྱུད་ནང་བསྟན་ཆོས་དང་རིག་གཞུང་ནོར་བུ་མཐོན་ཀ་ལྟ་བུ་འདི་ཁོ་ནའི་ཆེད་དུ་འབད་འབད་དུང་དུང་གི་མཛད་འཕྲིན་ལ་གཞིགས་ན་བསམ་ཡུལ་ལས་འདས།
འོན་ཀྱང་འདོད་བྲལ་སྡུག་འཕྲད་ཀྱི་འཕོ་འགྱུར་ནི་སུ་ལའང་བྱུང་དང་འབྱུང་བཞིན་པ་ལྡོག་མེད་ཅིག་ཡིན་སྟབས། གཅིག་དགུ་ལྔ་དགུའི་ཛ་དྲག་ལས་འགུལ་གྱི་འཛིན་ཁྲིས་བདེ་ལྡན་ཁ་བའི་ལྗོངས་ཀྱི་ཆོས་དང་རིག་གཞུང་{སྔ་འགྱུར་པའི་གདན་ས་ཆེན་མོ་འདི་གའི་རིག་གཞུང་ལ་བསམས་ན་ཀུན་གཟིགས་རབ་འབྱམས་གཉིས་པའི་གསུང་འབུམ་པོད་དགུ་ལོངས་པ་དང༌། ཀོང་སྤྲུལ་ཡོན་ཏན་རྒྱ་མཚོའི་སྐུ་སྐྱེ་གོང་མ་གྲུབ་ཐོབ་ཆེན་པོ་ཤེས་རབ་ཡར་འཕེལ་གྱི་གསུང་འབུམ་པོད་ལྔ་ཙམ་དང༌། རྒྱལ་དབང་བཅུ་བཞི་པས་མ་ཧཱ་པཎྜི་ཏ་ཞེས་མཚན་གྱི་ཅོད་པན་དཔྱངས་པ་མ་ཧཱ་པཎྜི་ཏ་དབོན་སྤྲུལ་མཐུ་སྟོབས་རྣམ་རྒྱལ་གྱི་གསུང་འབུམ་པོད་དྲུག་ལྷག་དང༌། རྒྱལ་ཚབ་རིན་པོ་ཆེའི་གསུང་འབུམ་སྤར་ཤིང་སོགས་ནི་ད་ལྟ་མིང་ཙམ་ལས་མེད། གསུང་འབུམ་འདིའི་མ་ཕྱི་ཙམ་ཞིག་ཆོས་བརྒྱུད་འདི་ལ་ལྷག་བསམ་སྟོན་ཟླ་ལྟར་དཀར་བའི་སངས་རྒྱས་བསྟན་འཛིན་ལགས་ཀྱིས་རང་ཉིད་ཀྱི་ལུས་སྲོག་དཀའ་ངལ་གང་ལའང་ལྟོས་མེད་དུ་ཧུར་འབུངས་ཞེ་བསྐྱེད་ཀྱི་དཀའ་དྲིན་ལས་རྣམ་པ་ཚོའི་སྤྱན་ལམ་དུ་འབུལ་ཆོག་ཆོག་བྱུང་འདུག} ཤིན་ཏུ་ཕངས་པ་མི་ཉུང་བ་ཞིག་གྱུར་མིད་གཏོང་བའི་ན་ཟུག་ཟློས་ན་སེམས་བློང་བློང་པོ་ལས་ཅི་ཡོད།
དེ་བས་བོད་བརྒྱུད་ནང་བསྟན་རིག་གཞུང་མྱུར་སྐྱོབ་དང་རྒྱུན་འཛིན་སླར་གསོའི་བྱ་གཞག་འུར་བཤད་ཙམ་དུ་མ་ལུས་པ། མིག་རྒྱང་རིང་པོས་དཔེ་སྐྲུན་འགྲེམས་སྤེལ་སོགས་ཞུས་ཏེ་རྒྱ་ཆེ་བའི་སློབ་གཉེར་བ། ཉམས་ལེན་པ། ཞིབ་འཇུག་པ་དག་གི་སྤྱན་ལམ་དུ་འབུལ་ཐུབ་ན་དོན་དམ་པ་བོད་མི་རིགས་ཀྱི་ཆོས་དང་རིག་གཞུང་རྒྱུན་འཛིན་ནམ་བསྟན་འགྲོའི་དོན་ཕན་འབྲས་མངོན་དུ་འགྱུར་བ་སོགས་ཀྱི་དགེ་མཚན་ལ་སུ་མི་རངས། ད་ལམ་འདིར་རྙེད་གྲགས་ཀྱི་འདུ་ཤེས་རིང་དུ་དོར་ནས་ལྷག་པའི་བསམ་པ་ཁོ་ནས་མཁན་རིན་པོ་ཆེ་པདྨ་ཀུན་བཟང་མཆོག་གིས༧འཇམ་མགོན་མཁྱེན་ཀོང་ཟུང་དང་ཀུན་མཁྱེན་མི་ཕམ་རིན་པོ་ཆེ་རྣམ་གསུམ་གྱི་སྲས་ཀྱི་ཐུ་བོ་མཁས་གྲུབ་གཉིས་ལྡན༧རྒྱལ་ཚབ་རིན་པོ་ཆེ་འགྱུར་མེད་པདྨ་རྣམ་རྒྱལ་མཆོག་གི་གསུང་འབུམ༼ཆོས་ཚན་ཅི་ཡོད་ཨ་དུམ་ནང་བཞུགས་དཀར་ཆག་ནོར་བུའི་ཕྲེང་བར་གཟིགས།༽འདི་ཉིད། བོད་བརྒྱུད་ནང་བསྟན་རིག་གཞུང་སྤྱི་དང༌། ཁྱད་པར་དུ་སྔ་འགྱུར་པའི་ལྟ་གྲུབ་བམ་ཀུན་མཁྱེན་མི་ཕམ་རིན་པོ་ཆེའི་ཡིག་ཆ་འཛིན་པ་དག་ལ་མེད་དུ་མི་རུང་བ་ཞིག་ཏུ་དགོངས་ཏེ་རྒྱ་ཆེའི་དོན་གཉེར་ཅན་རྣམ་པའི་སྤྱན་ལམ་དུ་འགྲེམས་སྤེལ་གནང་བ་སྟེ།
ཞུ་དག་ལག་བསྟར་བྱས་ཚུལ་ནི། དེ་ཡང་ཡིག་ནོར་ངེས་ཅན་རྣམས་ཐད་ཀར་བསྒྱུར་པ་དང༌༑ ལ་ལ་{}གུག་རྟགས་ནང་ལ་དཔེར་ན་་་་་འཆུགས་{འཁྱུགས}འདི་ལྟ་བུ་བསྒྱུར་པའི་དེ་མ་ཐག་གུག་རྟགས་ནང་དུ་བསྒྱུར་ཡིག་དེ་ཁོལ་ཕྱུང་དང༌། ཚིག་གཅིག་ཐེངས་མང་ནོར་རིགས་གུག་རྟགས་ནང་དུ་་་སྒེག་{སྒེགས་འདིའི་རིགས་འདི་ལྟར་ཞུས།}འདི་ལྟ་བུ་དང༌། གསར་བཏགས་རིགས {} གུག་རྟགས་ནང་དུ{གྱིས་ཞུ་མཆན།} འདི་ལྟ་བུ་དང༌། ལྷག་རིགས་{}གུག་རྟགས་ནང་དུ་{ལ་ལྷག}འདི་ལྟ་བུ་དང༌། མ་ཕྱི་ནང་མི་གསལ་བའི་རིགས་གུག་རྟགས་ནང་དུ་{ཡང་མ་དཔེ་མི་གསལ།}འདི་ལྟ་བུ་དང༌། ཞེས་མཆན་བླུགས་ཡོད། གཞན་ཡང་མ་ཕྱི་ནང་མི་གསལ་བ་དང་དོགས་ཅན་ཁ་ཤས་སྣང་ཡང་རང་སར་བཞག་པ་ལས་ཕྲི་བསྣན་རྔོ་མི་ཐོགས། དེ་མིན་དཔེར་ན་དགའ་བའི་ཞེ་ས་ལ་དགྱེས་པ་དང་དགེས་པ། ཆུ་བོ་ཆུང་ངུ་ལ་ཆུ་ཕྲན་དང་ཆུ་བྲན་ལྟ་བུ་དང༌། བྱ་ཚིག་དང་བྱེད་ཚིག་གང་ལྟར་རུང་རིགས་མ་ཕྱི་ལྟར་རང་སར་བཞག་དགོས་པ་ལ་ཕན་ཚུན་བསྒྱུར་པ་དང་ཆད་ལྷག་གི་ནོངས་པ་སོགས་ནི་བཤགས་ཡུལ་རྣམས་ཀྱི་མདུན་དུ་མཐོལ་བཤགས་བཟོད་གསོལ་ཞུ།
འདི་ལ་ཐེངས་དང་པོ་མཁན་ཀུན་བཟང་བསོད་ནམས་དང་ཕྲན་གཉིས་ཀྱིས་མ་ཕྱི་དང་ལན་གཉིས་བསྡུར་པ་དང༌། འཕྲུལ་པར་རྐྱང་ཐོག་ལན་གཅིག
ཐེངས་གཉིས་པར་དཔལ་ཡུལ་བཤད་གྲྭའི་དགེ་སློབ་རྣམས་ཀྱིས་མ་ཕྱི་དང་འཕྲུལ་པར་གཉིས་སྦྲགས་ཚར་གཅིག་དང་འཕྲུལ་པར་རྐྱང་ཐོག་ལན་གཅིག
ཐེངས་གསུམ་པ་ཞེ་ཆེན་བཤད་གྲྭའི་དགེ་སློབ་རྣམས་ཀྱིས་མ་དཔེ་དང་ཚར་གཅིག་གཏུགས་པ་དང་འཕྲུལ་པར་རྐྱང་ཐོག་ལན་གཅིག
ཐེངས་བཞི་པར་ཕྲན་པས་འཕྲུལ་པར་རྐྱང་ཐོག་ཚར་གསུམ་དང་ཞུས་མཐར་མ་ཕྱི་དང་འཕྲུལ་པར་གཉིས་སྦྲགས་ཚར་གཅིག་ཡང་འཕྲུལ་པར་རྐྱང་ཐོག་ཐེངས་གཉིས་བཅས་བསྡོམས་༡༤ལྷག་བསྐྱར་ཞིབ་ཞུས་པ་ཡིན།
སྔར་ཤིང་པར་དུ་མ་འཁོད་པའི་ཕྲན་ཚེགས་དང་མ་དཔེ་ནང་མི་གསལ་བ་དང་ལྡེབ་ཆད་རིགས་མཁོ་འདོན་རྒྱབ་སྐྱོར་གནང་མཁན་དག་ལ་སྙིང་ཐག་པ་ནས་ཐུགས་རྗེ་ཆེ་ཞུ།
ཕྲན་ནས་ལོ་གཅིག་ལྷག་རིང་ལ་རང་གི་སློབ་སྦྱོང་དང་དཀའ་ཚེགས་ལ་མ་ལྟོས་པ༑ ཡིད་བཞིན་གྱི་ནོར་བུ་འདི་ལྟ་བུ་ལ་ཞབས་ཕྱི་ཞུ་བའི་གོ་སྐབས་འཕྲད་པ་འདི་སྐལ་བ་རེ་བཟང་སྙམ་པའི་དགའ་སྤྲོ་དང་འགན་འཁྲི་ཞིག་ཏུ་བརྩིས་ཏེ། གཟབ་ཁུལ་གྱིས་སྙམ་འཇོག་དང་ཕོ་ཚོད་ཧམ་ཤེད་དུ་མ་སོང་བ་ཞིག་ཏུ་བསམས་ནས། ཚིག་གསར་གཉིས་སོགས་ལ་ཁུངས་བཅོལ་ཏེ་བརྡ་སྤྲོད་མཁས་དབང་དང༌། ཞུ་དག་ཉམས་མྱོང་པ། ཆོས་གྲོགས་རྣམས་ལ་བཀའ་འདྲི་ཞུས་ཏེ་རང་ནུས་ཅི་ཡོད་ཀྱིས་ཞབས་ཕྱི་སེམས་གཏིང་ནས་ཞུས་ཀྱང༌། སྐྱེས་སྦྱོང་གི་ཤེས་ཡོན་དང་ཉམས་མྱོང་ཞན་པ་བཅས་ཀྱི་དབང་གིས་སྐྱོན་ཆ་དང་ནོར་འཁྲུལ་རིགས་ཅི་ཡང་ཡོད་ངེས་པས་རྒྱ་ཆེའི་གཟིགས་པ་པོ་རྣམས་ནས་བཀའ་བཀྱོན་དང་བཅས་ལེགས་བཅོས་ཡོ་བསྲང་གི་དགོངས་འཆར་ལྷུག་སྩོལ་ཡོད་པ་ཞུུ་རྒྱུ་བཅས།
བསོད་ནམས་ཆོས་འཕེལ་གྱིས་ཁྲིན་ཏུའི་གྲོང་ཁྱེར་ནས། ༢༠༡༡ལོའི་ཟླ་བ་༥ཚེས་༣ལ།
༄༅། །དཔལ་མགོན་བླ་མ་འགྱུར་མེད་པདྨ་རྣམ་རྒྱལ་གྱི་རྣམ་ཐར་མདོར་བསྡུས་མཇམ་མགོན་རྣམ་གཉིས་ཀྱི་ཞལ་ལུང་མ་བཅོས་ཟླ་བའི་རང་མདངས།
མཁས་ཤིང་གྲུབ་པ་བརྙེས་པའི་ཞེ་ཆེན་རྒྱལ་ཚབ་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ནི།
དེ་ཡང་སྐུ་སྐྱེ་སྔོན་མ་ཨོ་རྒྱན་རང་བྱུང་རྡོ་རྗེ་དེ་ཉིད་དགོངས་པ་ཆོས་དབྱིངས་སུ་གཤེགས་ལ་ཉེ་བའི་སྐབས། ད་སྟེ་བདག་ནི་རྒ་དང་ན་བའི་ཟུག་རྔུས་མནར་བའི་ལུས་འདི་བོར་ནས། བྱིས་པ་ལུས་ཡང་ཞིང་གོམ་ཟོ་བདེ་བ་ནད་ཀྱིས་མི་གཙེར་བ་ཞིག་གི་སྐྱེ་བ་བླང་ན་དགའ་བར་འདུག ཅེས་ཕེབས་པ་དང༌། ཡང་ངེད་རང་ཚེ་མགོ་རྟིང་གཉིས་ཀར་བསྔོས་ཤ་ཟོས་པའི་རྣམ་སྨིན་ཤིན་ཏུ་ལྕི་བས་ཐར་པ་ཐོབ་དཀའ་བར་འདུགསང་ཕྱི་རེས་སྐྱེ་ངན་འདྲ་སྲིད་ན། ཤ་འདི་ཟ་མི་དགོས་པ་ཞིག་བྱུང་ན་ཨེ་རེ་ཤི་གསུངས་ནས་ཐུགས་སྐྱོ་བའི་རྣམ་པ་ཆེས་ཆེར་མཛད་པ་དང༌། ཞབས་འབྲིང་བ་དག་ལ་སྒྲ་རམས་པའི་ཡོན་ཏན་འབའ་ཞིག་གསུངས་ཤིང༌། ཁྱད་པར་གསོལ་དཔོན་པདྨ་རང་བྱུང་ལ། ད་ནས་ཁྱེད་རང་འདིར་སྡོད་དགོས་མེད། ལྷོ་ཁོག་ཏུ་སོང་ལ་ལོ་ཆེན་བི་ཛ་ཡའི་མདུན་ནས་རིག་གནས་ཕྲན་བུ་རེ་ཨི་ཤེས་ལྟོས། ང་དང་མྱུར་དུ་འཕྲད་འོང་ཞེས་གསུང་གི་ཐ་མ་ཞལ་ཆེམས་སྩལ།
མ་ཧཱ་པཎྜི་ཏ་འགྱུར་མེད་མཐུ་སྟོབས་རྣམ་རྒྱལ་གྱི་གསུང་སྲས་ཨ་གྲོ་སྒྲ་རམས་པའམ་ལོ་ཆེན་བི་ཛ་ཡ། བཅུ་ཕྲག་རིག་པའི་གནས་ལ་མཁྱེན་རབ་ཀྱི་པདྨོ་རྣམ་པར་རྒྱས་ཤིང་ངེས་དོན་ཆོས་ཉིད་ཀྱི་དགོངས་པ་ལ་དབང་འབྱོར་པའི་དམ་པ་གང་ལ་ཞུ་ཡིག་དང་པཎ་ཞྭ་བཅས་གནང་བའི་ཟུར་འཛིན་ཕྱག་རྟགས་ཀྱིས་སྤྲས་པའི་ནང་དུ། ཨེ་མ་ཧོ། ངོ་བོ་ཀ་ནས་དག་སོགས། མ་འོངས་པ་ཡི་དུས་སུ༑ ༑རྩ་གསུམ་སྒྲུབ་པའི་རྣལ་འབྱོར། །ངུར་སྨྲིག་ཆ་ལུགས་འཛིན་པ། །རང་རང་མོས་འདུན་གར་གཏད༑ ༑སྐྱེ་སྲིད་བཟུང་བར་གདོན་མི་ཟ། །ཞེས་གྲུབ་དབང་སྦས་པའི་རྣལ་འབྱོར་མཁས་གྲུབ་ཆེན་པོ་ཆེ་བའི་ཡོན་ཏན་དུ་མ་དང་ལྡན་པ་དམ་པ་གང་གི་གཞིས་ཀར་ཐུགས་གཏད་དེ།
སྐྱེད་པའི་ཡབ་ནི་སྦས་པའི་རྣལ་འབྱོར་པ་ལོ་ཆེན་བི་ཛ་ཡ་སྟེ་ཁོང་གི་དག་པའི་སྣང་བར། མཁའ་འགྲོ་ཤེལ་དཀར་རྡོ་རྗེ་མཚོ་ཡིན་ཟེར་བ་གྲི་ཐོད་འཛིན་ཅིང་གར་སྟབས་བསྒྱུར་བ་གཅིག་གིས་གླུ་དབྱངས་གསལ་མི་གསལ་ཐུང་ངུས། ཨ་ཧོ་མ་ཧཱ་སུ་ཁ་སིདྡྷི་ཧོ༔ སྐྱེ་མེད་ཆོས་ཀྱི་དབྱིངས་ཉིད་ལས༔ འགགས་མེད་ཤར་བའི་བུ་མོ་ང༔ རིག་པའི་བུ་ཆུང་སྐྱོང་ཕྱིར་འོང༔ ཞེས་དང༌། ད་དུས་བདུད་འཇོམས་རོལ་པ་རྩལ༔ རྟ་བདུན་ཆིབས་ནས་གླིང་བཞི་ཉུལ༔ གདུལ་བྱའི་ཞིང་ས་འཚོལ་སྐབས་སུ༔ ཞེས་སོགས། ༼བདུད་འཇོམས་རོལ་པ་རྩལ་ཞེས་ནམ་སྙིང་གི་གསང་མཚན་ཡིན།༽ གནུབ་བན་ནམ་མཁའི་སྙིང་པོ་ཁྱིམ་འདིར་སྐུ་འཁྲུངས་པས་བར་ཆད་སེལ་བ་དང་རྟེན་འབྲེལ་ལེགས་ཕྱོགས་སུ་ཁྱོད་ཀྱིས་སྤེལ་དགོས་ཚུལ་དང༌། ཡང་རང་རེའི་ཁྱིམ་དུ་རྒྱལ་ཚབ་རིན་པོ་ཆེ་འབྱོན་རྒྱུ་རེད་ཟེར་ནས་མི་མང་པོས་ཁྲི་བཤམས་པ་དང༌། གཞན་དང་མི་འདྲ་བའི་མི་སྨུག་པོ་དར་ཐོད་ཅན་ཤིན་ཏུ་འཇིགས་སུ་རུང་བ་གཅིག་གིས་དར་ཁ་དོག་སྣ་ཚོགས་ཁྲུ་གང་ཙམ་ཞིག་འདུག་པ་ཕྱག་མདུད་རྒྱུ་ཡིན། ད་ནི་རེ་ཞིག་ཁྱེད་ཉིད་ཀྱི་ཉར་ཚགས་དགོས་པ་ཡོད་ཟེར་ནས། ཕྱག་ཏུ་སྤྲོད་བྱུང་བའི་ཐུགས་སྣང་དང༌།
ཡུམ་ནི་དཔའ་རྩལ་སྟོབས་ཐུགས་ཆེ་ཞིང་ཡ་རབས་དྲ་མའི་རིགས་བརྒྱུད་འབྲོང་པ་དཔོན་ཚང་གི་བུ་མོ་ནམ་མཁའ་སྒྲོན་མ་ཞེས། ཨ་མི་དྷེ་བ་དུང་གཅིགམ་ཎི་དུང་གཉིས། སིདྡྷི་དུང་གཅིགབཛྲ་ས་ཏྭ་དུང་གཅིགབཀའ་ཐང་བསྡུས་པ་ལེའུ་བདུན་སོགས་རྒྱུན་དུ་ཁ་ཏོན་བྱེད་ཅིང་ཆོས་ལ་མོས་ཤིང་དད་པ་དང་དག་སྣང་ཆེ་བ། དམན་ལ་བརྩེ་ཞིང་བུད་མེད་ངན་པའི་སྐྱོན་གྱིས་མ་གོས་པ་གཏོང་ལ་གོམས་པའི་བློ་ཅན་དེ་ཉིད་དང༌། ལྷུམས་སུ་ཞུགས་པའི་ཚེ་ཡུམ་ལ་ངོ་མཚར་བའི་རྟགས་མཚན་ཤར་རིའི་མཁའ་ངོས་ལ་དར་དཀར་པོ་དྲི་མ་མེད་པ་ཞིག་ཤར་གྱིས་བྱུང་བས་རང་གི་ལུས་ལ་དཀྲིས་པའི་མོད༑ དར་ཅིག་ཤེས་པ་བརྒྱལ་བ་ལྟར་གྱུར་པ་དང༌། གཉིད་ལས་སད་པ་ནའང་ལུས་སེམས་ལ་སྔར་མེད་པའི་དགའ་བདེ་ཁྱད་པར་ཅན་སྐྱེས་ཤིང་ལུས་ཀྱི་ཟོ་མདོག་རྒྱས་པ་དང༌། ལུས་མི་ངལ་ཞིང༌། ཡང་བ་སོགས་གྱུར། དེ་ནས་ཕྱི་ལོ་༡༨༧༡རབ་བྱུང་༡༥པའི་བྱེ་བྲག་སྐྱེས་བདག་ཅེས་པ་ལྕགས་མོ་ལུག་གི་ལོར་ཧོར་ཟླ་བཅུ་གཉིས་པ་ལྷག་པའི་ཕྱི་མའི་ཚེས་༡༩ལྷ་ཐོག་དང་སྡེ་དགེའི་ཆར་གཏོགས་རྫོགས་ཀྱི་མཚོ་ལུང་ཞེས་པའི་གནས་སུ་རེས་གཟའ་ལྷའི་བླ་མ་ཤར་བའི་འཕྲོད་ཆེ་ཆུང་སོགས་སྦྱོར་བ་ཕུན་སུམ་ཚོགས་པའི་ཉིན་ལ་བྱང་ཆུབ་སེམས་དཔའ་མངལ་ལས་གྲོལ་བའི་མོད་ལ༌། འཇའ་སྤྲིན་ཁ་དོག་དང་དབྱིབས་སྣ་ཚོགས་ཀྱིས་མཁའ་དབྱིངས་མཛེས་ཤིང་སྤྲིན་སྒྲའི་དབྱངས་སྙན་ཡུད་ཙམ་ལ་ལྷང་ངེར་གྲགས། དེ་ཡི་ཚེ་སྦས་པའི་རྣལ་འབྱོར་པ་ལོ་ཆེན་བི་ཛས་ཁྲུས་དང་ཤེས་རབ་འཕེལ་བའི་རྟེན་འབྲེལ་གྱི་གནད་ཁྱད་པར་ཅན་དང་བར་ཆད་བསྲུང་བའི་རྫས་སྔགས་སོགས་ཕྱག་བཞེས་གནང་ནས་ཚེ་རིང་འབྲུག་རྒྱལ་ཞེས་མཚན་གྱི་ཅོད་པཎ་གསོལ་བ་སོགས་ཐོག་མའི་རྟེན་འབྲེལ་ལེགས་དགུའི་ཕྱོགས་སུ་བསྒྲིགས་པར་མཛད། དེ་ཡང་ཕྲུ་མས་ཆོས་གོས་ལྟར་དཀྲིས་པ་དང༌། སྤྱན་ཟུང་རྡོ་རྗེའི་ལྟ་སྟངས་ཁྲ་ཧྲིག་གེ་བ། སྐུ་སྨད་ཐམས་ཅད་དུ་སྟག་རིས་བཀྲ་བ་སོགས་ངོ་མཚར་བའི་རྟགས་མཚན་ངོམ། དེ་ནས་ཡབ་ཡུམ་རྣམས་ཀྱི་བཀུར་སྟི་རིམ་གྲོ་ཕུན་སུམ་ཚོགས་པའི་ཞབས་འདེགས་བཅས་ནང་དུ་རྩ་རླུང་ཐིག་ལེའི་སྟོབས་འཕེལ་བའི་ཐབས་དང་ཕྱི་རུ་སྐུ་ཡི་དཀྱིལ་འཁོར་ལ་འཕྲོད་བཞེས་གང་ཆེའི་བསྐྱེད་བསྲིངས་ཤིང༌། རྒྱལ་སྲས་སེམས་དཔའ་ཆེན་པོར་གདོད་ནས་གཞན་ཕན་བརྩེ་ཆེན་སྙིང་རྗེའི་ཁུར་ཆེན་ཅུང་ཟད་ཀྱང་བྲི་བ་དང་དོར་བ་མེད་པ་རང་གི་ཆོས་ཉིད་དུ་གྱུར་པས་སེམས་ཅན་བསད་པའི་ཤ་ཁྲག་ལ་མི་དགྱེས་ཤིང༌། དངོས་སུ་བཞེས་པ་ལྟ་ཞོག་དྲི་ཙམ་བྲོ་བ་དང༌། ཤ་ཡི་དྲི་མས་སྦགས་པའི་སྣོད་ཅན་གཙང་དག་མ་བྱུང་བར་གསོལ་ཐུག་ལ་སོགས་བསྐོལ་བ་ན་དེའི་རོ་ལྗགས་ལ་སྨིན་པས་ཀྱང་སྐུ་ཁམས་མི་དྭངས་བར་གྱུར་པ་དང༌། སེམས་ཅན་གསོད་པ་སོགས་གཟིགས་པ་ནས་སྙིང་རྗེའི་ཤུགས་ཀྱི་གདུང་བའི་སྤྱན་ཆབ་ཆར་དྲག་པོ་ལྟར་བསིལ་ཞིང་ཐབས་ཅི་ནུས་ཀྱིས་ཟློག་པ་དང༌། སྐུ་གཞིས་སོགས་ལ་ཤ་གཅོད་དུ་འཇུག་པ་སོགས་ཀྱིས་མཚོན། ཐ་མལ་བྱིས་པའི་སྤྱོད་པ་གཏན་ནས་མི་གནང་ཞིང༌། པདྨ་འདམ་ན་གནས་ཀྱང་འདམ་གྱིས་མ་གོས་པའི་དཔེ་ལྟར་དམ་པའི་ངང་ཚུལ་ལ་ཉེས་དྲིས་གཞར་ཀྱང་མི་མཛའ་ཞིང་རྒྱལ་བའི་སྲས་ཀྱི་སྤྱོད་པ་ཁོ་ནས་དུས་འདའ་བ་ཞིག་བཞུགས་པར་གྲགས་སོ། །
དེ་ཡང་སྐུ་སྐྱེ་སྔོན་མས་ལུང་བསྟན་པ་ལྟར་བདེ་གཤེགས་མྱ་ངན་མེད་ཀྱི་རྣམ་རོལ་རབ་འབྱམས་ལྔ་པར། སྒྲིབ་བྲལ་མཁྱེན་པའི་དྭངས་ཤེལ་གྱི་ངོགས་སུ་མཆོག་སྤྲུལ་ལྷོ་རྒྱུད་དུ་འཁྲུངས་པའི་གསལ་སྣང་བརྟན་པོར་བྱུང་བ་དང༌། སྔ་འགྱུར་བསྟན་པའི་གཙུག་རྒྱན་རྫོགས་ཆེན་བཞི་པ། སྨིན་གླིང་ཁྲི་རིན་པོ་ཆེ་འགྱུར་མེད་ཡིད་བཞིན་དབང་རྒྱལ་དང༌། འཇམ་མགོན་ཀོང་སྤྲུལ་རིན་པོ་ཆེ་སོགས་ཡེ་ཤེས་གཟིགས་པ་རྣམས་ཀྱིས་ཀྱང་ཨོ་རྒྱན་རང་བྱུང་རྡོ་རྗེའི་ཡང་སྲིད་འཁྲུལ་མེད་དུ་བཀའ་བགྲོས་པ་བཞིན་དཔལ་གྱི་མགུལ་ནས་མགྲིན་གཅིག་ཏུ་ལུང་བསྟན། ཁྱད་པར་དུ་གངས་ཅན་མཁས་གྲུབ་ཡོངས་ཀྱི་གཙུག་རྒྱན་འཇམ་དབྱངས་མཁྱེན་བརྩེའི་དབང་པོས། དོན་འདི་ལ་ནི་ལན་བརྒྱར་བརྟགས་ཀྱང་ནོར་བ་མ་མཆིས་ཤིང་གདན་ས་ཆེན་པོར་ཞབས་སོར་བཀོད་ན་དོན་དང་ལྡན་པར་འགྱུར་རོ། །ཞེས་པའི་བཀའ་ལུང་རྡོ་རྗེ་རིན་པོ་ཆེའི་ཅོད་པཎ་སྤྱི་བོའི་གཙུག་ཏུ་བཅིངས་ནས་འགྱུར་མེད་པདྨ་བསྟན་འཛིན་མཁས་གྲུབ་རྒྱ་མཚོའི་དབང་པོའི་སྡེ་ཞེས་པའི་མཚན་འབུལ། ཞབས་བརྟན་གྱི་བདེན་ཚིག་ཤིས་དབྱངས་བཅས་སྩལ་པར་མཛད་པ་ལྟར། ཧོར་ཟླ་དགུ་པའི་ཚེས་གཟའ་སྐར་འཕྲོད་སྦྱོར་དགེ་ཞིང་ཤིས་པ་འཛོམས་ཉིན་སྔ་འགྱུར་བཤད་སྒྲུབ་བཀའ་གཏེར་གྱི་ཆུ་ཀླུང་འབུམ་ཕྲག་གཅིག་ཏུ་འཁྱིལ་བའི་གདན་ས་ཆེན་མོར་འཇིགས་མེད་གདོང་ལྔས་བཏེགས་པའི་ཆོས་ཀྱི་ཁྲི་ཆེན་པོར་ཞབས་པད་འཁོད།
ཡོངས་འཛིན་སྐུ་གོང་མའི་ཉེ་གནས་ཁུ་བོ་པདྨ་དབང་ཆེན་ལས་ཡི་གེ་འབྲི་ཀློག་ནས་བརྩམས་སུམ་རྟགས་དག་གསུམ། སྒྲ་ཀཱ་ཙན་དབྱངས་གསུམ། རྩིས་དཀར་ནགསྡེབ་སྦྱོར་སྙན་ངག་སོགས་དང༌༑ རྫོགས་ཆེན་མཁན་རིན་པོ་ཆེ་པདྨ་དམ་ཆོས་འོད་ཟེར་ལས་རབ་ཏུ་བྱུང་བ་དགེ་ཚུལ་གྱི་དངོས་པོར་སྒྲུབ། མཚན་འགྱུར་མེད་པདྨ་རྣམ་རྒྱལ་ཞེས་གསོལ། ཚིགས་ཕྱི་མ་བསྙེན་རྫོགས་ནི་དགེ་མང་མཁན་རིན་པོ་ཆེ་ཡོན་ཏན་རྒྱ་མཚོ། ལས་སློབ་ཟུར་མང་དྲུང་སྤྲུལ་ཀརྨ་ཆོས་ཀྱི་ཉིན་བྱེད་སོགས་དད་པའི་དགེ་འདུན་གྲངས་ཚང་བའི་དབུས་སུ་སྔ་འགྱུར་བསྟན་པའི་ཤིང་རྟ་ཐུབ་དབང་གཉིས་པ་མཁན་ཆེན་ཞི་བ་མཚོའི་སྡོམ་རྒྱུན་ལོ་ཙཱ་བ་ཆེན་པོ་དྷརྨ་ཤྲཱིའི་བཀའ་དྲིན་ལས་བྱུང་བ་ཉིད་ལེགས་པར་བཞེས། དེའི་བསླབ་བྱ་ཕྲ་རགས་རྣམས་ཀྱང་ཉམས་པ་མེད་པ་མིག་གི་འབྲས་བུ་ལྟར་བསྲུངས་པས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་ཤིང་གནས་བརྟན་འདུལ་བ་འཛིན་པ་ཀུན་གྱི་གཙུག་རྒྱན་དུ་གྱུར།
མེ་མོ་ཕག་གི་ལོའི་མགོ་ཟླ་བའི་ཚེས་དགུ་ལ་མཁས་དང་གྲུབ་པ་མང་པོས་བྱིན་གྱིས་བརླབས་པའི་གནས་རྫོང་སར་བཀྲ་ཤིས་ལྷ་རྩེ་ཤྲཱི་ནཱ་ལེན་དྲ་གཉིས་པར་བསྔགས་པའི་ཆོས་གྲྭ་ཆེན་པོ་ག་ལ་བར་ཆག་ཕེབས་ནས་ཟླ་བ་དེའི་དམར་ཕྱོགས་ཀྱི་དགའ་བ་དང་པོར་ཁམས་གསུམ་ཆོས་ཀྱི་རྒྱལ་པོ་པདྨ་གར་དབང་བློ་གྲོས་མཐའ་ཡས་ཀྱི་གསེར་ཞལ་འཇལ་ཞིང་ཕྱག་རྟེན་མཎྜལ་རྣམས་ཕུལ་བ་དང་ཆབས་ཅིག་མདོ་རྒྱུད་བཀའ་གཏེར་སྨིན་གྲོལ་གྱི་བདུད་རྩིས་རྗེས་འཛིན་གུས་ཕྱག་དང་བཅས་ཏེ་གསོལ་བ་བཏབ་པས། འཇམ་མགོན་རྣམ་སྣང་ལོ་ཙཱ་བ་ཆེན་པོ་དེ་ཉིད་ཀྱིས་སྐུ་ཡི་ཕྲེང་བར་སྨོན་ལམ་འབྲེལ་བའི་ལས་ཅན་གྱི་རིག་པ་འཛིན་པ་ཆེན་པོ་ཡིན་པར་མཁྱེན་བཞིན་དུ་དེ་བཞིན་རྗེས་འཛིན་ཆོག་པའི་གསུང་མཆིད་ཨུ་དུམ་ཝཱ་ར་ཐོད་དུ་བཅིངས།
དེ་བཞིན་དུ་མངའ་བདག་ཚངས་པ་ལྷ་ཡི་མེ་ཏོག་བསམ་བཞིན་སྐྱེ་བ་བཞེས་པ་འཇམ་དབྱངས་མཁྱེན་བརྩེའི་དབང་པོའི་མདུན་དུ་ཕེབས་པའི་ཚེ་ན་འཇམས་དབྱངས་བླ་མ་དེ་ཉིད་ཁྱུ་མཆོག་གི་སྟབས་ཀྱིས་གཟིམས་སྒོའི་ནང་ལོགས་སུ་དྲི་ཞིམ་པོའི་སྤོས་རིང་ཕྱག་ཏུ་བསྣམས་ནས་བསུ་བའི་ཚུལ་དང་བཅས་བྱོན་པའི་ཆེ། གུས་པའི་ལྷ་ཕྱག་གིས་བཏུད་པ་ན། བརྩེ་ཆེན་ཐུགས་རྗེའི་དབང་ཕྱུག་དེ་ཉིད་ཀྱིས་ཀྱང་ཕྱག་ལེན་དང༌། མཇལ་དར་རྩེ་སྤྲོད་སོགས་སྔར་ནས་འདྲིས་པ་ལྟ་བུའི་གཟུགས་བཟོས་ཐུན་མིན་གྱིས་བསྐྱངས་པ་དང༌། ཕྱག་རྟེན་མཎྜལ་སོགས་རྒྱ་ཆེར་ཕུལ་ཞིང༌། ཐུན་མོང་ཐུན་མིན་གྱི་གསུངས་གླེང་ཞིབ་རྒྱས་གནང་བའི་ཉིན་དེ་ཉིད་ནས་ཁྲོ་བོ་ཐམས་ཅད་ཀྱི་སྤྱི་དཔལ་ཆེན་པོ་བར་ཆད་སེལ་བའི་ལྷག་པའི་ལྷ་མཆོག་དཔལ་ཆེན་རྡོ་རྗེ་གཞོན་ནུ་ཀུན་མཁྱེན་རོང་ཟོམ་པ་ཆེན་པོའི་བཀའ་སྲོལ་ལས་བྱུང་བའི་སྨིན་དབང་ཟབ་མོའི་ཆོས་ཀྱི་སྒོ་འཕར་ཕྱེས། སྤྱིར་འཇམ་དབྱངས་བླ་མ་རྣམ་གཉིས་ཀྱི་མཚན་དང་པོ་ཐོས་པ་ཙམ་ནས་ཚེ་རབས་ནས་འབྲེལ་བའི་བླ་མར་སོང་གཤིས་རྗེ་འདི་སྐུ་ན་ཕྲ་ཡང་བཟོད་མེད་ཀྱི་མོས་གུས་ཆེན་པོ་རྒྱུན་ཆགས་སུ་ཡོད་པ་དང༌། སྐུ་ཡི་དཀྱིལ་འཁོར་ཐོག་མར་མཇལ་བ་ཉིད་ནས་ཐ་མལ་གྱི་སྣང་ཤེས་རང་འགག་ཏུ་འགྲོ་བ་ལྟ་བུས་མོས་གུས་ཀྱི་རྐང་ཚུགས་པས་ཐོག་མའི་རྟེན་འབྲེལ་ལེགས་རྒུའི་ཕྱོགས་སུ་ངང་གིས་འགྲིགས་པར་གྱུར་ཏོ། །
དེ་ཡང་གངས་ཅན་མཁས་གྲུབ་ཡོངས་ཀྱི་འཁོར་ལོས་སྒྱུར་བ་ཆེན་པོ་༧པདྨ་འོད་གསལ་མདོ་སྔགས་གླིང་པའི་ཞལ་སྔ་ནས་བཀའ་གདམས་བློ་སྦྱོང་གི་ཟབ་ཁྲིད་རྒྱ་ཆེར་དང༌། རྒྱལ་སྲས་ཐོགས་མེད་གསུང་བློ་སྦྱོང་དོན་བདུན་མ། མན་ངག་རྫོགས་པ་ཆེན་པོའི་ལམ་གྱི་ཤིང་རྟ་གཅིག་པུར་གྱུར་པ་རིག་འཛིན་འཇིགས་མེད་གླིང་པའི་བཀའ་འབུམ། དགོངས་གཏེར་ཀློང་ཆེན་སྙིང་ཏིག་གི་རིགས་འདུས་རྩ་དབང་རྒྱས་པ་དང་མཐར་ཀློང་སྙིང་ཡོངས་རྫོགས་ཀྱི་བྱིན་རླབས་གདམས་གཏད་ཐུན་མིན་ཀྱང་མཛད། ཡོན་ཏན་རིན་པོ་ཆེའི་མཛོད་ཀྱི་རྩ་བ། དེའི་རྒྱས་འགྲེལ་ཤིང་རྟ་རྣམ་གཉིས་རྩ་འགྲེལ་སྦྲགས་མའི་སྟེང་ནས་བཤད་ལུང་རྒྱས་པ་དང༌། ཁྱད་པར་རྡོ་རྗེ་ཕུར་པའི་བཀའ་གཏད་ཡོངས་རྫོགས་ཀྱི་དབང་ཁྲིད་ལུང་བཅས་རྗེ་ཉིད་ལ་ཆེད་དུ་བསྩལ་ནས་ཕྲིན་ལས་ཕུར་པའི་སྒྲུབ་སྡེའི་བཀའ་བབ་སློབ་དཔོན་པྲ་བྷ་ཧསྟི་དང༌། བོད་ཡུལ་དུ་ཕུར་པའི་གྲུབ་བརྙེས་ཡོངས་ཀྱི་རྒྱལ་པོ་ལང་ལབ་བྱང་ཆུབ་རྡོ་རྗེ་དང་དབྱེར་མེད་པའི་སྤྲུལ་པ་སྐུའི་སྐྱེ་བ་ཐམས་ཅད་དུ་ལྷག་པའི་ལྷ་འདི་གྲུབ་པ་བརྙེས་པ་ཡིན་པས་གདན་སར་ཕེབས་པ་དང་འདིའི་བསྙེན་སྒྲུབ་ཚད་ལྡན་ཉམས་བཞེས་ཀྱི་རྟགས་རྣམས་རྫོགས་པ་དང་སྦྱིན་སྲེག་བཅས་གྲུབ་པར་གྱིས་ཞེས་བཀའ་སྩལ། འཇམ་མགོན་གཏེར་ཁ་ཚིག་བདུན་བླ་སྒྲུབ་ཀྱི་ཆོས་བདག་དུའང་ལུང་གིས་ཟིན་པ་དང༌། གཞན་ཡང་རྗེའི་བྱང་ཆུབ་ལམ་རིམ། ནཱ་རོ་མཁའ་སྤྱོད། ཀརྨ་པ་དབང་ཕྱུག་རྡོ་རྗེས་ཁྲིད་ཡིགདྭགས་པོའི་ཐར་རྒྱན་བཅས་རྗེ་འདི་ལས་གསར་རྙིང་རིས་མེད་ཀྱི་བཀའ་གཏེར་མདོ་སྔགས་རྒྱ་མཚོའི་དབང་ལུང་ཁྲིད་གདམས་སོགས་གསན་རྒྱ་ཤིན་ཏུ་ཆེ།
༧ རྒྱལ་བས་ལུང་བསྟན་འཇམ་མགོན་བློ་གྲོས་མཐའ་ཡས་ཀྱི་ཞལ་སྔ་ནས། རིན་ཆེན་གཏེར་གྱི་མཛོད་ཆེན་མོའི་ཆོས་འཁོར་གཉིས་པ་རྫོང་སར་བཀྲ་ཤིས་ལྷ་རྩེར་གནས་བཅུའི་ལྷ་ཁང་དུ་གསུངས་ཏེ༑ འཇམ་མགོན་མཁྱེན་བརྩེའི་དབང་པོས་མ་གསན་པ་ཐམས་ཅད་གཟིམས་ཆུང་དབང་ཁང་དུ་ཕེབས་ཏེ་གསན་པ་ནི། གཏེར་མཛོད་བཀའ་རྒྱ་པོད་གསུམ་དང༌། རྙིང་མ་རྒྱུད་འབུམ་པོད་ཆེན་ཉེར་ལྔ༑ བཀའ་བརྒྱད་བདེ་འདུས་དབང་ཆེན་དང་གཏེར་གཞུང་པོད་དགུའི་ལུང་སོགས་གསན་སྐབས་མེ་ཏོག་ཤར་ཡང་དག་ལ་བབ་སྟེ་གསང་མཚན་རྡོ་རྗེ་དབང་མཆོག་ཕྲིན་ལས་འདུས་པ་རྩལ་ཞེས་གནང༌། དེ་རྗེས་ཁ་སྐོང་གླེགས་བམ་སུམ་ཅུ་སྐོར་ཡོངས་རྫོགས་སྨིན་གྲོལ་རྒྱབ་རྟེན་བཅས་ཟུར་མང་དྲུང་པ་རིན་པོ་ཆེ་ཀརྨ་ཆོས་ཀྱི་ཉིན་བྱེད་མདུན་ནས་གསན༌། བླ་མ་དགོངས་འདུས་གསེར་ཆོས་ཆེན་མོའི་སྒྲུབ་དབང་ཙ་འདྲ་རིན་ཆེན་བྲག་ནས་རྒྱལ་དབང་བཅོ་ལྔ་པ་དང༌། སི་ཏུ་རིན་པོ་ཆེ་པདྨ་དབང་མཆོག་སོགས་སྟོན་འཁོར་རིག་འཛིན་འདུས་པས་གསན་སྐབས་འཇམ་མགོན་རིན་པོ་ཆེས་ཕུན་ཚོགས་ལྔ་ལྡན་གྱི་གསུང་བཤད་རྒྱས་པར་གནང༌། རྫོགས་པ་ཆེན་པོ་སྙིང་ཐིག་ཡ་བཞིའི་དབང་ཁྲིད་ཡོངས་རྫོགས་གསན། ཤེས་བྱ་ཀུན་ཁྱབ་རྩ་འགྲེལ་དང་གདམས་ངག་རིན་པོ་ཆེའི་མཛོད་ཀྱི་དཀར་ཆག་ཞིབ་གཟིགས་མཛོད་ཅེས་ཕྱག་དཔེ་གནང་བར་ཞིབ་མོར་གཟིགས་ནས་ཕྱག་དཔེ་སླར་ཕུལ་ཏེ་རྒྱལ་བསྟན་རིན་པོ་ཆེ་ཆོས་ཀྱི་དབྱིག་གཅེས་དགུ་ཐམས་ཅད་གཅིག་ཏུ་བསྡུས་པའི་སྔ་ན་མེད་པའི་གསང་མཛོད་ཆེན་པོར་ངེས་ཤེས་རྙེད་སོང་ཞུས་པས། ཐོག་མའི་མཆོད་བརྗོད་དང༌། བརྩམ་པར་དམ་བཅའ་བ༑ མཇུག་གི་སྡོམ་བྱང་སྟེང་ནས་ལྗགས་བཤད་མདོར་བསྡུས་དང༌། དཔེ་རྣམས་དབུ་ཐོག་ཏུ་བཞག་ནས་བཀའ་རྒྱ་གདམས་གཏད་སྨོན་ལམ་ཤིས་བརྗོད་རྒྱས་པར་དང་ཕྱིན་ཆད་དབང་ཁྲིད་གང་ལས་གསན་ཀྱང་བརྒྱུད་པ་ཁོ་བོ་ལ་གཏུགས་ཆོག་ཅེས་བཀའ་སྩལ། ཆོས་འབྱུང་ལེགས་བཤད་པད་དཀར་རྫིང་བུ་ལས། གདམས་མཛོད་སྤྲུལ་པའི་གླེགས་བམ་ཆེན་པོར་བཀའ་ཡི་བསྡུ་བ་མཛད་དེ་དུས་ཀྱི་མཐར་ཡང་ཉམས་པ་མེད་པར་བཀའ་གཙིགས་ཕྱག་རྒྱས་རེ་ཁ་བཏབ་སྟེ། བདག་གིས་ཀྱང་འཇམ་མགོན་རྡོ་རྗེ་མཆང་དངོས་ལས་གདམས་གཏད་ཐུན་མིན་དང༌། ཡོངས་ཀྱི་འདྲེན་པ་ཆེན་པོ་རྒྱལ་སྲས་བཀྲ་ཤིས་འོད་ཟེར་གྱི་ཞལ་སྔ་ནས་སྨིན་གྲོལ་ཚང་སྤྲུགས་སུ་ཐོབ་པའི་སྐལ་བཟང་ཉམས་སུ་མྱོང་བས་དལ་རྟེན་སྙིང་པོར་བྱས་པ་ཡིན་ནོ། །ཞེས་གསུངས། གཞན་ཡང་འཇམ་མགོན་ཉིད་ཀྱི་ཟབ་གཏེར་ཡང་དག་ཧེ་རུ་ཀའི་གསང་བ་ཐུགས་ཀྱི་ཏནྟྲའི་རྩ་བའི་ཆོས་བདག་དང༌། འཇམ་མགོན་ཟབ་གཏེར་གྲོ་ལོད་གསང་སྒྲུབ་ཀྱི་དབང་ཁྲིད། བཀའ་རྒྱུད་སྔགས་མཛོད། རྙིང་མ་རྒྱུད་འབུམ་གསན་པ་སོགས་རྒྱས་པར་རྟོགས་བརྗོད་དད་པའི་འཇུག་ངོགས་སུ་གསལ༌།
༧ ཀུན་མཁྱེན་མི་ཕམ་རིན་པོ་ཆེ་ལས། འཇམ་དཔལ་རྫོགས་ཆེན་སྐོར་དང༌། བཀའ་བརྒྱད་རྣམ་བཤད་ཆེན་མོ་ཞུ་བསྐུལ་མཛད་དེ་བཤད་ཁྲིད་གསན་པ་དང༌། འཇམ་དཔལ་ཚེ་བདག་གི་བསྙེན་སྒྲུབ་གྲོལ་སྐབས་དངོས་གྲུབ་ལེན་ཆོག་སྩལ་བ་དང་དབང་སྐུར་བྱིན་རླབས་ཐུན་མིན་མཛད། ཐུགས་དམ་འཇམ་དཔལ་ཡེ་ཤེས་སེམས་དཔའི་རྡོ་རྗེ་གསུམ་གྱི་དབང་སྐུར་དང༌། མཁས་འཇུག་སོགས་རྗེ་བླ་མ་ཉིད་ཀྱིས་མཛད་པའི་བསྟན་བཅོས་རྣམས་ཀྱི་བཤད་ལུང་དང༌། མདོ་སྔགས་ཀྱི་གཞུང་དོན་དཀའ་གནད་དོགས་གཅོད། ཉམས་བཞེས་སྐོར་གྱི་དོགས་སེལ་སོགས་གནང་ཞིང༌། ཐུགས་དམ་ཉམས་རྟོགས་ཀྱི་བགྲོ་གླེང་སོགས་ཡང་ཡང་གནང་ཞིང་ཐུགས་ཡིད་གཅིག་འདྲེས་སུ་གྱུར། ཡང་དག་གསང་འགྲེལ་སོགས་གསུང་གནད་གལ་ཆེ་རིགས་བཤད་ལུང་མཛད་མ་ཐུབ་པ་དུ་མའི་གཏད་རྒྱ་བྱིན་རླབས་སོགས་གནང་བས་ཆེས་ཆེར་བཀའ་དྲིན་ཆེ་བའི་གཙུག་གི་བླ་མ་ཐུན་མིན་དུ་གྱུར།
༧ འཁོར་ལོའི་མགོན་པོ་རབ་འབྱམས་ལྔ་པ་འགྱུར་མེད་པདྨ་ཐེག་མཆོག་བསྟན་པའི་རྒྱལ་མཚན་ལས་སྲོལ་གཉིས་ཀའི་ལུགས་ཀྱི་སེམས་བསྐྱེད་འབོགས་ཆོགརྒྱལ་བཀའ་རིན་པོ་ཆེའི་བཀླག་ལུང་ཡོངས་རྫོགས། བླ་མ་ཡང་ཏིག་གི་དབང་ལུང་ཁྲིད། རྡོར་སེམས་ཐུགས་སྒྲུབ། ཨ་ཏི་ཟབ་དོན། གཤིན་རྗེ་དྲེགས་འཇོམས་སོགས་སྨིན་གཏེར་ཕལ་ཆེར་གྱི་དབང་ལུང་ཁྲིད། འདོད་བུམ་དབང་ལུང༌། སེམས་ཀློང་གི་དབང་ཁྲིད་ལུང༌། ངལ་གསོ་སྐོར་གསུམ། ན་རག་དོང་སྤྲུགས། སྒྱུ་འཕྲུལ་ཞི་ཁྲོ། གཤེད་དམར་རྣམས་ཀྱི་དབང་ལུང༌། རཏ་ཕུར། བཀའ་གདམས་ཕ་ཆོས་བུ་ཆོས། ཆོས་འབྱུང་རྒྱ་རྩ༑ སྤྱོད་འཇུགབྱམས་ཆོས་སོགས་དང༌།
༧ དཔལ་ཡུལ་རྒྱ་སྤྲུལ་རིན་པོ་ཆེ་ཀུན་བཟང་མདོ་སྔགས་བསྟན་འཛིན་ལས་ཀར་གླིང་ཞི་ཁྲོའི་དབང་ལུང་ཁྲིད་གསུམ་དང༌། མ་ཎི་བཀའ་འབུམ། རཏ་ཕུར། མ་ཏི་རཏྣའི་སེང་གདོང་མའི་དབང་ལུང༌༑ ཆོས་དབང་གཏེར་བྱོན་བླ་མ་གསང་འདུས་ཀྱི་དབང་གཞུང་པོད་ཀྱི་ལུང༌། བཀའ་བརྒྱད་གསང་བ་ཡོངས་རྫོགས་ཀྱི་དབང༌། གསང་རྫོགས་པོད་ལུང་སོགས་གསན་བཞེས་དང༌། གཞན་ཡང་མཁྱེན་བརྩེ་ཆོས་ཀྱི་བློ་གྲོས། ཀཿཐོག་སི་ཏུ་པཎ་ཆེན། དཔལ་སྤྲུལ་འཇིགས་མེད་ཆོས་ཀྱི་དབང་པོ། ཉེ་གནས་འོད་གསལ། དགེ་མང་མཁན་ཡོན་ཏན་རྒྱ་མཚོ། དགེ་མང་མཁན་ཀུན་བཟང་དཔལ་ལྡན། ལྔ་རིག་སྨྲ་བ་ཆེན་པོ་བཀྲ་ཤིས་ཆོས་འཕེལ། ཁྲོ་ཤུལ་མཁན་ཆེན་ཚུལ་ཁྲིམས་རྒྱ་མཚོ། ཐམས་ཅད་མཁྱེན་པ་ཀརྨ་བཀྲ་ཤིས་འོད་ཟེར་སོགས་ཡོངས་འཛིན་བཤེས་གཉེན་ཆེན་པོ་བཅུ་ཕྲག་གསུམ་ལྷག་ལས༌༑ གསང་བདག་དགོངས་རྒྱན། གསང་འགྲེལ་ཕྱོགས་བཅུ་མུན་སེལ། སྤྱི་དོན་འོད་གསལ་སྙིང་པོ། དབུ་མ་རྩ་འཇུགམངོན་པར་མཛོད། དབུུ་མ་རྒྱན། མི་ཕམ་རིན་པོ་ཆེའི་བཀའ་འབུམ། ཡིད་བཞིན་མཛོད། ཡོན་ཏན་མཛོད། རིན་ཆེན་གཏེར་མཛོད། ཇོ་ལུགས་དུས་འཁོར་གྱི་དབང་ཁྲིད། བཀའ་གདམས་དོལ་པོའི་བེ་བུམ་སྔོན་པོ། བྱམས་པའི་ཆོས་སྡེ་ལྔ། སྤྱོད་འཇུགཇོ་བོའི་ཆོས་ཆུང་བརྒྱ་རྩ། དཔལ་སྤྲུལ་ཤེར་ཕྱིན། སྡོམ་གསུམ་རྣམ་ངེས། རི་ཆོས་ངེས་དོན་རྒྱ་མཚོ། དྭགས་པོའི་བཀའ་འབུམ༑ འཇའ་ཚོན་པོད་དྲུག་སོགས་མདོར་ན་བསྟན་པ་རིན་པོ་ཆེ་ཚད་མ་གསུམ་གྱིས་དག་པའི་བཤད་རྒྱུན་ཀ་ཆེན་བཅུ་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གཞུང་གདམས་མན་ངག་ཐམས་ཅད་བུང་བས་བཅུད་ཚོལ་བ་ལྟར་ཆོག་ཤེས་དང་ངོམ་པ་མེད་ཅིང༌། དཀའ་ཚེགས་དང་སྐྱོ་དུབ་སྤངས་ནས་ཐོས་པ་རྒྱ་མཚོའི་ཕ་རོལ་དུ་སོན།
དེ་ལྟར་ཐོས་པ་རྣམས་ཀྱང་བསམ་བྱུང་གི་ཤེས་རབ་ཀྱིས་ཚིག་དོན་གྱི་ཆ་ཐམས་ཅད་ཚད་མ་གསུམ་དང༌། རིགས་པ་བཞི་དང་མི་འགལ་བར་དཔྱད་ཅིང་ངེས་ཤེས་ཁྱད་པར་ཅན་འདྲོངས་པས་མདོ་སྔགས་རིག་གནས་དང་བཅས་པའི་དཀའ་བའི་གནས་གང་ལའང་ཐེ་ཚོམ་གྱི་དྲྭ་བ་ཆོད་ཅིང༌། ཁྱད་པར་དུ་ཀུན་མཁྱེན་རོང་ཀློང་རྣམ་གཉིས། ཆོས་རྒྱལ་གཏེར་བདག་གླིང་པ་སྐུ་མཆེད། ཀུན་མཁྱེན་འཇིགས་མེད་གླིང་པ། འཇམ་མགོན་རྣམ་གཉིས། ཀུན་གཟིགས་མི་ཕམ་རིན་པོ་ཆེས་མཚོན་སྔ་འགྱུར་རིག་འཛིན་བརྒྱུད་པའི་བཞེད་སྲོལ་ལྟར། ཤིང་རྟ་ཆེན་མོ་ཟུང་གི་དགོངས་པ་འགལ་མེད་གཅིག་དྲིལ་ངེས་དོན་ཟབ་མོ་དབུ་མ་གཞན་སྟོང་གི་ལྟ་བ་ལ་ཐུགས་ཤེས་འདྲོངས༑ དེ་ལྟར་ཐོས་བསམ་གྱིས་སྒྲོ་འདོགས་ལེགས་པར་བཅད་ནས། མདོ་ཁམས་གནས་ཆེན་ཉེར་ལྔའི་ཕྲིན་ལས་བཞི་ཡི་གནས་ཆེན་ལས་རྒྱས་པའི་གནས་ཆེན་ཞེ་ཆེན་རྒྱབ་རི་སེངྒེ་གནམ་རྫོང་རི་ཁྲོད་དུ་བཀའ་བརྒྱད་བདེ་གཤེགས་འདུས་པའི་ཚོགས་ཁང་དུ་གྲགས་པའི་སྒྲུབ་ཕུག་དང༌། གཟིམས་སྤྱིལ་གསར་བསྐྲུན་བདེ་མཆོག་བཀྲ་ཤིས་དགེ་འཕེལ་དུ་ཐེམ་པ་སྤངས་ནས་ཀུན་སྤངས་བྱ་བྲལ་བའི་ཚུལ་གྱིས་སྔ་ཕྱིར་བསྡོམས་པས་བགྲང་བྱ་ཉི་ཤུ་ལྷག་ཙམ་དུ་ལྷག་པའི་ལྷའི་བསྙེན་སྒྲུབ་རྒྱུད་ལུང་མན་ངག་རིག་འཛིན་གོང་མ་རྣམས་ཀྱི་ཕྱག་བཞེས་ལྟར་མཚན་བཅས་མཚན་མེད་ཀྱི་ཐུགས་དམ་ལ་ཆིག་དྲིལ་དུ་བརྩོན་པ་ཆུ་བོའི་རྒྱུན་བཞིན་གནང་བ་སྟེ། བསྙེན་སྒྲུབ་གནང་བའི་རིམ་པའང༌། རྗེ་ཉིད་ཀྱི་རྩ་བའི་ཐུགས་དམ་ཕུར་པ་སྤུ་གྲི། གཞན་སྨིན་གླིང་རྡོར་སེམས་ལན་མང་པོ། སོ་ལུགས་ཡང་དག ཆོས་དབང་ཡང་དག་གི་བསྙེན་པ་ལན་གྲངས་མང་པོ། བཀའ་བརྒྱད་བདེ་འདུས་བསྙེན་ཆེན་ཟླ་བ་བཅུ་དྲུག ཡང་ཟླ་དྲུག་མ་སོགས་ཐེངས་ཁ་ཤས། རྗེ་མཁྱེན་བརྩེའི་ཟབ་གཏེར་ཡང་དག་ཕུར་པ་ཡང་ཕུར་སྦྲགས་མ། བཀའ་འདུས་ཆོས་རྒྱ། མཁའ་འགྲོ་གསང་འདུས། འཇམ་མགོན་རིན་པོ་ཆེའི་གྲོ་ལོད། གསང་ཐིག་ཡབ་བཀའ་ཡུམ་བཀའ། རཏྣའི་ཚེ་གསང་ཆོས་དབང་བླ་མ་གསང་འདུས། ཉང་གི་ཁྲོས་ནགབོ་དོང་སེང་གདོང་མ་བྱད་གྲོལ་གསེར་ལྡེ། འཇམ་དཔལ་སྨྲ་སེང༌། འཇམ་དཀར། དབྱངས་ཅན་དཀར་མོ་རྣམས་ལན་ཁ་ཤས་སྒྲོལ་དཀར་ཡིད་བཞིན་འཁོར་ལོ། ནཱ་རོ་མཁའ་སྤྱོད། ཀར་ལུགས་དགྱེས་རྡོར་སོགས་གསར་རྙིང་གི་ལྷག་པའི་ལྷ་ཤིན་ཏུ་མང་པོའི་དུས་གྲངས་མཚན་མའི་བསྙེན་པ་མཐའ་རྒྱས་སུ་གནང༌། ཁྱད་པར་དུ་འོད་གསལ་རྫོགས་པ་ཆེན་པོ་ཡང་གསང་བླ་ན་མེད་པ་མན་ངག་སྡེའི་སྙིང་ཐིག་ཆེན་མོ་མ་བུ་དང༌། ཨ་ཏི་ཟབ་དོན་སྙིང་པོ། ལྕེ་བཙུན་ཆེན་པོའི་བི་མ་ལའི་ཟབ་ཏིག་སོགས་ཉམས་བཞེས་ཀྱི་སྙིང་པོར་གནང་བས་ཡིད་དཔྱོད་བློ་འདས་རིག་སྟོང་འོད་གསལ་ཆོས་སྐུ་ཆེན་པོའི་དགོངས་པའི་རྩལ་རྫོགས་ཤིང་ཉམས་ཀྱི་ཤུན་པ་དོར། མཉམ་རྗེས་རོ་གཅིག་ཏུ་གྱུར། བསྒོམ་བྱ་སྒོམ་བྱེད་ཀྱི་ཞེན་འཛིན་ཡལ། སྤྲོས་པའི་བརྫུན་ཕུག་རྡིབ། བྱར་མེད་ནམ་མཁའ་ལྟ་བུའི་རྣལ་འབྱོར་པ་ཆེན་པོ་ཟུང་འཇུག་གྲུབ་པའི་གོ་འཕང་མཐོན་པོར་གཤེགས་སོ། །
སྙན་བརྒྱུད་ཡང་ཕུར་སྦྲགས་མའི་བསྙེན་མཚམས་སྐབས་ཀུན་མཁྱེན་འཇིགས་མེད་གླིང་པ་ཡིན་གསུངས་པའི་རྣལ་འབྱོར་པ་སྐུ་མདོག་དམར་སྨུགརལ་པའི་ཐོར་ཅོག་གླེགས་བམ་གྱིས་མཛེས་པ༑ སྙན་གོང་དུང་གི་བརྒྱན་པ་ནང་གོས་དཀར་པོ་ཕུ་དུང་ཅན་སྟེང་གཟན་དཀར་དང་ཤམ་དཀར་ཅན༑ སྒོམ་ཐག་གསོལ་བ་ཞིག་དང་མཇལ། ཕྱག་གཉིས་ཁོ་བོའི་མགོར་བཞག་ནས་སྨོན་ལམ་དང་ཞལ་ཏ་མང་པོ་གནང་བ་དང༌། ཉེར་དགུའི་ནུབ་ཀུན་མཁྱེན་ཆོས་ཀྱི་རྒྱལ་པོ་མཁྱེན་བརྩེའི་དབང་པོ་དང་མཇལ། རྒྱུད་སྡེའི་དབང་མོ་ཆེ་ཐོབ། ཤིང་རྟ་ཆོ་འཕྲུལ་ཟླ་བའི་ཚེས་གཉིས་ནུབ་ཀུན་གཟིགས་བློ་གྲོས་མཐའ་ཡས་མཇལ། བཞེས་དཀར་ཞིག་གི་ནང་གསོལ་འབྲས་ཞིག་གསོལ་ཞིང་འདུག་པའི་ལྷག་མ་རྣམས་མཆོག་སྤྲུལ་རབ་འབྱམས་ཚང་ངེད་དཔོན་སློབ་གཉིས་ལ་གནང་ནས་རྟེན་འབྲེལ་ཞིག་ཡོད་པ་ཡིན་གསུང་གཞན་དགྱེས་པའི་གསུང་གླེང་མང་པོ་གནང་རང་གི་དོགས་གནས་ཀྱི་བཀའ་འདྲི་འགའ་ཞིག་ཞུས་མཐར་ཁྱེད་དད་དམ་རྣམ་པར་དག་ཅིང་བདག་ལ་མོས་པའི་མི་ཡིན་པས་སྐྱེ་བ་འདི་ནས་བཟུང་ཚེ་རབས་ཐམས་ཅད་དུ་འབྲལ་བ་མེད་པ་ཡིན་པས་ད་དུང་དད་མོས་དང་གསོལ་འདེབས་ལ་རེམ་མཛོད་གསུངས་པ་དང༌། གཞན་ཡང༌། རིགས་ཀུན་བདག་པོ་སྨྲ་བའི་སེངྒེ་ཡིས། །ཐུགས་ཀྱི་དགོངས་གཏད་ཐུན་མིན་བསླབ་གནང་མཛད། །རྩ་གསུམ་ལྷ་ཚོགས་ལུས་དང་གྲིབ་མ་བཞིན། །མི་འབྲལ་ལྷན་ཅིག་འགྲོགས་པའི་ལྟས་མཚན་ཤར། །ཞེས་པ་ལ་སོགས་པ་ནི་རྗེ་བླ་མ་ཉིད་གསང་བ་སྲུང་བ་ལ་ཐུགས་ཤིན་ཏུ་སྒམ་པས་ཟུར་ཙམ་ཡང་བཀའ་གནང་བར་མི་མཛད་མོད་རྗེ་ཉིད་ཀྱིས་ཐོ་བཀོད་པར་ཉེ་གནས་པས་ལྐོགས་མཇལ་བྱུང་བ་དག་འདིར་མཚོན་ཙམ་ལས་རྒྱས་པ་རྟོགས་བརྗོད་ཆེན་མོར་གཟིགས། གཞན་ཡང་རབ་འབྱམས་ལྔ་པ་མགོ་ལོག་ཏུ་རིན་ཆེར་གཏེར་མཛོད་ཆེན་མོའི་ཆོས་མཁོར་གྲུབ་རྗེས་དགོངས་པ་རྫོགས་མ་ཐག་སྤྲུལ་གཞི་བི་མ་མི་ཏྲ༌། རིགས་བདག་མཁྱེན་བརྩེའི་དབང་པོ། རབ་འབྱམས་རིན་པོ་ཆེ་ཉིད་བཅས་ཐོ་བརྩེགས་སུ་བཞུགས་པ་ཞལ་གཟིགས་ཏེ་འདས་རྗེས་ཚིགས་བཅད་དུ་མ་བབ་སྟེ་མཐར་ཉིད་ལ་ཐིམས་པས་དགོངས་པ་དབྱེར་མེད་དུ་གྱུར་པ་དང༌། བསྟན་འགྲོའི་བདེ་སྐྱིད་འབྱུང་བའི་དོན་དུ་བདུད་རྩི་སྨན་སྒྲུབ་དང༌། མྱོང་གྲོལ་རིལ་སྒྲུབ་སྐབས་སུ་རིལ་བུ་འཕེལ་བ་དང་འཕུར་བ། གཟུངས་ཐག་ལ་འཇའ་རིས་འཁྲིགས་པ་དང༌། གཏོར་མ་དང་སྨན་ལས་བདུད་རྩི་བབས་པ། བཀའ་བརྒྱད་སྒྲུབ་ཕུག་ཏུ་བཞུགས་སྐབས་སྒྲོན་མེ་སོགས་གང་ཡང་མེད་ཀྱང་མཚན་མོ་མུན་སྲོས་སྐབས་ཕྱག་བྲིས་ཉིན་པ་བཞིན་གནང་བ་དང་སྐྱབས་རྗེ་རབ་འབྱམས་ལྔ་པ་དང་སྐུ་རྩེད་ཀྱི་ཚུལ་དུ་ལྡུམ་བུ་གྲངས་བཀྱེ་མཛད་སྐབས་རྗེ་འདིས་རྡོ་རིལ་ཞིག་ཕྱག་གིས་དྲིལ་ནས་ཆངས་བུ་བཅངས་པ་དང༌། རྡོ་ལ་ཞབས་རྗེས་འཇོག་པ་སོགས་གྲུབ་པའི་ལྟ་དགོངས་མཐོན་པོར་ཕེབས་ཤིང༌༑ ནང་གི་ཏིང་ངེ་འཛིན་ལ་མངའ་བརྙེས་པའི་རྟགས་མཚན་གསལ་བ་དང༌། མདོར་ན་ཐེག་པ་མཆོག་གི་གསེང་ལམ་སྒྲ་ཇི་བཞིན་དུ་སྙེག་པ་ཞིག་ལ་ཕྱི་མའི་དུས་འདིར་བདག་དིལ་མགོ་མཁྱེན་བརྩེ་གི་བླ་མ་ཙམ་ཞིག་ཡིན་པར་མཁས་གྲུབ་ཀྱི་སྐྱེས་ཆེན་དུ་མས་བསྔགས་པར་མཛད།
གཞན་ཡང་འདིར་སྣང་གི་བྱ་གཞག་ལ་ཐུགས་གཏན་དུ་ལོག་ནས། ངེས་མེད་རྒྱལ་ཁམས་ཉུལ་བའི་བྱ་བྲལ་ལ་ཐུགས་དགྱེས་ནས་རིགས་བདག་འཇམ་མགོན་རྣམ་གཉིས་ལ་དེ་ཚུལ་ཞུས་པས། གོང་མ་རྣམས་ཀྱི་ཐུགས་བསྐྱེད་བསམ་ཡས་ཀྱིས་བསྐྲུན་པའི་ཞབས་འདེགས་མ་ཉམས་གོང་འཕེལ་དུ་སྒྲུབ་ན་རྒྱལ་བསྟན་ལུང་རྟོགས་གཉིས་ཀྱིས་འཛིན་མཁན་འདུས་པའི་སྡེ་ཡིན་པས་དེ་ཉིད་བསྡུ་བའི་གཞི་གྱུར་པ་དགོན་སྡེ་རྣམས་ཡིན་ཕྱིར་དེ་དག་ཉམས་གསོ་རེ་མཛད་གྲུབ་ན། ཡོན་གནས་མཆོག་དམ་པར་གྱུར་ནས་ཚོགས་ཆེན་བསགས་པ་རྒྱལ་བའི་བཀའ་དང༌། གོང་མའི་ཕྱག་ལེན་ལྟར་ཡིན་པས༑ རྙེད་པ་རྣམས་ཀྱང་སུམ་ཆར་བགོས་པའི་ཆ་གཅིག་ཙམ་ལས་གཞན་རྟེན་རྩར་སྨིན་ངེས་མཛད་ཐོག་སུམ་ཆ་ལོངས་སྤྱོད་ན་དེ་ལྷག་མེད། ལོ་རེར་ཞག་བརྒྱ་རེ་བསྟན་འགྲོར་སྨན་པའི་སྐུ་མཚམས་དང༌། གཉེར་ཕྱག་སོགས་འཁོར་རྣམས་ལ་དཀོར་ཟས་རྔམས་སྤྱོད་དང་སྲོག་བཅད་སོགས་ཀྱི་ཉེས་དམིགས་བཤད་ན་དད་རྫས་ཆུད་མི་ཟ་བ་ཡིན་ཞེས་བཀའ་ཕེབས་པ་ལྟར། དེ་ཡང་མཆོག་གསུམ་རིན་པོ་ཆེ་ལ་བརྟེན་པའི་བསོད་ནམས་ཀྱི་ལས་ནི། སྐུ་རྟེན་དུ་འཇམ་མགོན་མི་ཕམ་རིན་པོ་ཆེས་ཞེ་ཆེན་དུ་ས་ཡི་སྙིང་པོའི་སྐུ་བཞེངས་ན་སྣོད་བཅུད་ཀྱི་ཕྱྭ་གཡང་འཕེལ་བ་སོགས་དགོས་གནད་ཁྱད་པར་ཅན་དུ་བཀའ་ཕེབས་བཞིན་གསེར་ཟངས་ཀྱི་འཕགས་པ་ས་ཡི་སྙིང་པོ་བྱོན་ལེགས་སྒྲོས་ལྡན་ཐོག་ཚད་ཅན་དང༌༑ འཇམ་མགོན་མི་ཕམ་ཆོས་རྗེའི་ཐུགས་དགོངས་བཞིན་གསེར་ཟངས་ཀྱི་རྗེ་བཙུན་འཇམ་དཔལ་དབྱངས་རྗེ་དེ་ཉིད་ཀྱི་ཐུགས་དམ་རྟེན་ཡེ་ཤེས་སེམས་དཔར་བཞུགས་པ་བདག་ཅག་གི་སྟོན་པ་དགུང་ལོ་བཅུ་དྲུག་པའི་སྐུ་ཚད་ཅན་ལ་ཕྲ་རྒྱན་ཁྱད་འཕགས། སྤྱན་གཟིགས་རྒྱང་མཐོ་བདུན་པ་ཟངས་གསེར་ལས་གྲུབ་པ་བཅས་ཀྱི་འཁོར་དུ་སངས་རྒྱས་ཀྱི་སྐུ་བརྒྱ་དང་ཉེར་གཉིས། སྒྲོལ་སྐུ་ལི་མ་དང་གསེར་སྐུ་འདྲེས་མ་བཅོ་བརྒྱད། ཙནྡན་གྱི་ཉེ་སྲས་བརྒྱད། གནས་བརྟན་བཅུ་དྲུག་སོགས་ཁྱོན་ཟངས་གསེར་དང་ལི་སྐུ་ཉིས་བརྒྱ་བཅུ་གསུམ། འཇམ་མགོན་མི་ཕམ་རིན་པོ་ཆེའི་གདུང་རྟེན་མཆོད་སྡོང་བཀྲ་ཤིས་འོད་འབར༌། རང་དགོན་གྱི་གཙུག་ལག་ཁང་གསར་བཞེངས། ཀུན་མཁྱེན་མི་ཕམ་རིན་པོ་ཆེས། དྲི་བཟང་ཁ་ཆེ་ཤ་སྐམ་སིལ་མའི་མེ་ཏོག་ཕྱག་ཏུ་བསྣམས་ནས་ཉིད་ཀྱི་ཐུགས་དམ་གྱི་རྟེན་འཇམ་དཔལ་ཡེ་ཤེས་སེམས་དཔའི་མདུན་དུ་འཇམ་དཔལ་གྱི་བསྟོད་པ་གང་བློ་མ་གསུངས་ནས་མེ་ཏོག་དེ་ཉིད་འཇམ་དཔལ་གྱི་དབུ་ལ་གཏོར་ཏེ་བདེན་བརྗོད་དང་བཅས་ཆོས་སྡེ་འདིར་བཤད་གྲྭ་ཞིག་ཚུགས་ན་རྒྱལ་བསྟན་སྤྱི་དང༌། ཁྱད་པར་སྔ་འགྱུར་གྱི་བསྟན་པའི་རྒྱན་དུ་གལ་ཆེ་བས་དེ་བཞིན་ངེས་པར་གྲུབ་པར་གྱིས་ཞེས་བཀའ་ཕེབས་པ་ལྟར་བཤད་སྒྲུབ་ཟུང་འབྲེལ་གྱི་སྡེ་བཙུགས། ཆུ་རྟ་ལོར་བཀའ་མའི་སྒྲུབ་མཆོད་དཀྱིལ་འཁོར་དྲུག་གསར་འཛུགས་དང༌། བཀའ་མའི་སྒྲུབ་ཆེན་སོགས་དུས་མཆོད་རྣམས་ཀྱི་ཐེབས་རྩ་གྱ་ནོམ་པ་གནང་མཛད་པ་དང༌། ཆོས་འཁོར་རྣམ་གསུམ་ལ་ཕྱག་མཆོད་སྨོན་ལམ་ཞིབ་རྒྱས་ཙཱ་རིའི་རྩེ་བསྐོར་དང་དུར་ཁྲོད་ལྷ་མོའི་བཞུགས་གནས་ཀྱི་རི་རྩེ་ནས་བསང་དུད་ལྟ་བུའི་ལྟས་ཡ་མཚན་པ་བྱུང༌། བསམ་ཡས་སུ་སྨན་སྒྲུབ་སྐབས་སྨན་གྱི་ཕོ་བྲང་སྟེང་དུ་འཇའ་ཟུག་པ་དང་རྟེན་འབྱུང་ཤིས་མཚན་དང༌། ལྷོ་གནས་རྒྱས་པ་མོན་དང་ཐུག་གི་བར་ཞབས་ཀྱིས་བཅགས། ལོ་ཕྱེད་གཉིས་ཙམ་ལ་གུ་རུ་པདྨའི་སྒྲུབ་གནས་སོགས་སུ་རྟོགས་པའི་བོགས་འདོན་ཕྱིར་ཕལ་ཆེར་ཆིབས་པ་སྤངས་ཏེ་གནས་བསྐོར་ཞིབ་རྒྱས་དང༌། ཁམས་ཕྱོགས་ཕེབས་སྐབས་སུ་རབ་འབྱམས་ལྔ་པར་བཀྲ་ནང་ཆིབས་སྐྱེལ་བྱོན་པའི་གཟིགས་སྣང་དུ་ལུང་ཁོག་ཐམས་ཅད་མི་དང་མི་མིན་གྱི་སྐྱེལ་མས་གང་གསུང་པ་རྗེ་འདི་བས་ཀྱང་དེ་ནུབ་གཟིམས་ལམ་དུ་དེ་བཞིན་བྱུང་གསུང༌། སྐབས་འདིར་འཕགས་ཡུལ་རྒྱ་གར་དང་བལ་ཡུལ་དུ་ཕེབས་པར་བཞེད་ན་ཡང་གྲྭ་སློབ་རྣམས་ཀྱི་བཤོལ་བས་རྟེན་འབྲེལ་འཕྲོ་ཅན་དུ་གྱུར། རྒྱུན་དུའང་ཐབས་ཀྱི་ཆ་ཐམས་ཅད་ཁྱད་དུ་མི་གསོད་པར་རྒྱལ་བའི་དུས་ཆེན་རྣམས་དང་སློབ་དཔོན་རིན་པོ་ཆེ་དང་རྗེ་ཉིད་ཀྱི་ཐུན་མིན་བླ་མ་རྣམས་ཀྱི་དུས་དྲན་མཆོད་པ་རྣམས་ལ་སྤོས་དང་མར་མེ་ཞལ་ཟས་ཚོགས་ཀྱི་མཆོད་པ་རྣམས་བཟང་ལ་གྱ་ནོམ་པ་མཛད།
གཞན་དོན་དུ་དམ་པའི་ཆོས་ཀྱི་སྦྱིན་པ་རྒྱ་ཆེན་པོ་བསྙེན་སྒྲུབ་གནང་བའི་སྐབས་མ་གཏོགས་ཞུ་བ་པོ་མོས་ལྡན་སུ་བྱུང་གིས་གསོལ་བ་གང་བཏབ་པ་ཐམས་ཅད་བརྩེ་ཆེན་ཡེ་ཤེས་ཀྱིས་གཟིགས་པས་བསྐྱངས་ཤིང་ཐུགས་རྗེས་ཡལ་བར་མི་འདོར་བས་སུམ་རྟགས། སྙན་ངགསྤྱོད་འཇུགམཁས་འཇུགསྡོམ་གསུམ་རྣམ་ངེས། རྒྱུད་བླ་སོགས་སྔ་ཕྱིར་ཐེངས་ཁ་ཤས། མཛོད་ཆེན་རྣམ་པ་ལྔ་ལས་སྔགས་མཛོད་མ་གཏོགས་གཞན་རྣམས་ལན་རེ་འཆད་མཛད་ཅིང༌། ཉང་གུར་བྱང་གསུམ། སངས་གླིང༌༑ རྡོར་གླིང༌། པདྨ་ལས་འབྲེལ་རྩལ། ཀུན་མཁྱེན་སྔ་ཕྱི། སྨིན་གླིང་གཏེར་ཆེན། མཁྱེན་བརྩེ་རིན་པོ་ཆེ། རྗེ་གུ་ཎ་སོགས་ཀྱི་གཏེར་ཆོས་རྣམས་སྔ་ཕྱི་ལན་གྲངས་དང༌། སྔ་འགྱུར་བཀའ་མ་འདུས་པ་མདོ་དབང་ཆེན་མོ་དང༌། སྒྱུ་འཕྲུལ་ཞི་ཁྲོ་སོ་ལུགས་ཡང་དག སེམས་ཀློང་མན་ངག་སྡེ་གསུམ། ཀློང་ཆེན་མཛོད་བདུན་སྙིང་ཐིག་ཡ་བཞི་ངལ་གསོ་སྐོར་གསུམ། བཀའ་དགོངས་སོགས་ཚར་རེ་མ་འཆད་པ་མེད་པ་དང་འགའ་ཞིག་ནི་ལན་གྲངས་མང་པོར་འཆད། བཀའ་མ་གཞན་རྣམས་ཀྱང་ཚར་རེ༑ མདོར་ན་རྗེ་ཉིད་ལ་བཞུགས་པའི་སྨིན་གྲོལ་གསན་པ་རྣམས་ལས་རྒྱལ་བཀའ་རིན་པོ་ཆེ་དང་རྙིང་རྒྱུད་ཕྱེད་ཙམ་གསུངས་མཚམས་བསྙུན་པས་འཕྲོ་ལུས་པ་མ་གཏོགས་གཞན་རྣམས་ཚར་རེ་གསུངས་གྲུབ་པ་དང༌། ཕལ་ཆེར་ལན་གྲངས་སྔ་ཕྱིར་སྩལ་པ་སོགས་ཆོས་འཁོར་བར་མེད་དུ་བསྐོར།
ཀུན་གཟིགས་མཁྱེན་བརྩེ་རིན་པོ་ཆེས་འཕྲིན་ཡིག་རྣམས་སུ། སྔ་འགྱུར་བསྟན་པའི་རྩ་ལག་མཚུངས་བྲལ་རྒྱལ་བའི་མྱུ་གུ་མཆོག་གི་ཞབས་པད་དུ། ཅེས་པའང་ཕྱི་མཐར་གཟིགས་པའི་གསུང་གི་བདེན་ཚིག་བསླུ་བ་མེད་པ་དང༌། གོང་སྨྲོས་ལྟར་ཕུར་པའི་བསྙེན་སྒྲུབ་ཟིན་རྗེས་རྗེ་མཁྱེན་བརྩེའི་མདུན་ཡབ་སྲས་ཞལ་འཕྲོས་ཞིབ་པར་གནང་རྗེས་ཞེ་ཆེན་རྒྱལ་ཚབ་མཆོག་སྤྲུལ་གྱིས་ཉིན་རེ་གསེར་ལྷུང་བཟེད་གང་རེའི་དད་ཟས་ལ་སྤྱོད་ཀྱང་ལོག་འཚོའི་སྒྲིབ་པས་གོས་མི་ནུས་པའི་དགོངས་སྤྱོད་ཐུགས་ལ་འཁྲུངས་འདུག་ཅེས་གསུངས་པ་དང༌། རྗེ་ཉིད་ཀྱི་གཏེར་བྱོན་གུ་རུ་རིན་པོ་ཆེའི་ཕྱག་མཚན་རྡོ་རྗེ་ཁྱད་འཕགས་མགུལ་བསྲུང་དུ་གནང་བ་སོགས་དགོངས་གཏད་ཤིན་ཏུ་ཆེ་ཞིང༌།
དེ་བཞིན་འཇམ་མགོན་རྣམ་སྣང་ལོ་ཙཱ་བ་ཆེན་པོས་ཀྱང་དགོངས་གཏད་བརྩེ་བས་བསྐྱངས་ཤིང༌། སྔ་འགྱུར་བསྟན་པའི་རྒྱལ་མཚན་བླ་ནས་བླར། །འདེགས་བཟོད་དེང་གི་དུས་ན་ཉིན་སྐར་བཞིན། །ཁྱོད་ཀྱི་སྙིང་སྟོབས་དཔུང་པ་དར་བར་ངེས། །ཞེས་སོགས་བསྔགས་ཤིང་སྨོན་ཤིས་གནང་བ་དང༌།
ཀུན་གཟིགས་མི་ཕམ་རིན་པོ་ཆེས་བསྟན་པ་ཡོངས་རྫོགས་ཀྱི་བདག་པོ་དགོངས་གཏད་མངའ་གསོལ་ཡང་ཡང་གནང་བ་ལས་ཕྱག་བྲིས་ཚན་གཅིག་ན་འདི་ལྟར་འབྱུང་སྟེ། ༧འཇམས་དབྱངས་མཁས་གྲུབ་རྒྱ་མཚོ་གང་གི་མཁྱེན་རབ་ཀྱི་རླབས་རྒྱ་ཆེ་བས། ད་དུང་གསན་བསམ་བསྒོམ་པ་རྒྱ་ཆེར་མཛད་དེ་ཐུབ་བསྟན་སྤྱི་དང་ཁྱད་པར་སྔ་འགྱུར་པའི་བསྟན་པ་རིན་པོ་ཆེའི་གསོས་སུ་འཆད་རྩོད་རྩོམ་པའི་ཕྲིན་ལས་བཟང་པོ་ཟླ་བ་ཡར་ངོ་དང་དབྱར་གྱི་ཆུ་གཏེར་ལྟར་གོང་ནས་གོང་འཕེལ་གྱི་ཐུགས་དམ་རྡོ་རྗེའི་རི་བོ་སུས་ཀྱང་གཡོ་བ་མེད་པའི་ཁུར་བཞེས་པར་ནན་ཏན་གསོལ་བ་འདེབས་པ་ཞེས་སོགས། དེ་ལྟ་བུའི་བཞེད་དོན་གོང་འཕེལ་འགྲུབ་ཕྱིར་བདེན་ཚིག་གི་ཤིས་བརྗོད་དང། ཞུ་མཚོན་ལྷ་རེག་རབ་དཀར། སྐུ་རྟེན་འཆི་མེད་པདྨ་ཀཱ་རའི་སྣང་བརྙན། གསུང་རྟེན་བཀའ་གདམས་གླེགས་བམ༑ ཐུགས་རྟེན་རྡོ་རྗེ་དྲིལ་བུ། འཇམ་དབྱངས་བློ་འཕེལ་རིལ་བུ། མན་ཇུས་བུམ་བཅས་འཇམ་དབྱངས་རྣམ་པར་རྒྱལ་བས་གུས་པས་ཕུལ་བ་དགེ་ལེགས་སུ་གྱུར་ཅིག་ཅེས་དང༌། རྗེ་བླ་མ་འདི་ཞེ་ཆེན་སྒྲུབ་སྡེར་སྐུ་མཚམས་བཞུགས་པའི་སྐབས་ཀུན་མཁྱེན་མི་ཕམ་རིན་པོ་ཆེ་ཕེབས་སྟེ་འཇམ་མགོན་བླ་མ་ཡབ་སྲས་ཐུགས་རྒྱུད་ལ་རྟོགས་པ་འཁྲུངས་ཚུལ་གྱི་ཞལ་འཕྲོས་ཞག་དུ་མར་མཛད་ནས་ཕྱིར་ཕེབས་སྐབས་ཉེ་གནས་བླ་མ་འོད་གསལ་ནས་རྒྱལ་ཚབ་མཆོག་སྤྲུལ་རིན་པོ་ཆེ་ཐུགས་དམ་རྟོགས་པ་ཇི་ལྟར་ཞུས་པས་རྗེ་འདིའི་སྐུ་གསུང་ཐུགས་ཀྱི་མཛད་པ་གང་ལ་བརྟགས་ཀྱང་དམ་པའི་སྐྱེས་བུར་གྲགས་ཤིང་གྲུབ་པ་སྐུའི་སྐྱེ་བ་དུ་མར་གོམས་པའི་སྔོན་སྦྱངས་ལས་ཚེ་གཅིག་ཏུ་བསྒོམས་པས་ཉམས་རྟོགས་དེ་ཙམ་སུ་ལའང་སྐྱེ་བར་དཀའ་ངེས་ཞེས་སོགས་གསུངས། ཡང་འདས་ཁ་ཞལ་ཆེམས་སུ༑ ཞེ་ཆེན་རྒྱལ་ཚབ་སློབ་གཉེར་ཅུང་ཡོད་པས་དཔེ་ཆ་རྣམས་དེ་ལ་ཕུལ་ཅེས་གསུངས་པ་སོགས་རྗེ་ཉིད་ཀྱི་ཆོས་བདག་དང་བཀའ་བསྡུ་བ་པོའང་ལུང་བསྟན། དེ་ཉིད་གཤེགས་ཁར་ཐུགས་རྒྱུད་དགོངས་པའི་བྱིན་རླབས་འཕོས་པ་དང༌། ཡེ་ཤེས་ཀྱི་སྐུས་ཡང་ཡང་རྗེས་སུ་བཟུང་བས་མཁྱེན་རྟོགས་ཡེ་ཤེས་ཀྱི་རྩལ་ཕྱོགས་མེད་དུ་ཆེས་ཆེར་རྒྱས་པར་གྱུར་པ་ནི་ཀུན་གྱིས་མངོན་སུམ་དུ་གྱུར་པ་དང༌། ཕྱིས་ཉིད་མདུན་བླ་མ་རིན་པོ་ཆེའི་བསྟན་བཅོས་དང་མན་ངག་གི་སྐོར་ཁྲིད་ལུང་སོགས་ཞུས་ཚེ་རྗེ་ཉིད་ནས་འཇམ་མགོན་མི་ཕམ་རིན་པོ་ཆེ་སྐུ་བཞུགས་པའི་སྐབས་སུ་མ་གསན་པ་དག་ཀྱང་ལུང་གནང་སྟེ་འཇམ་མགོན་བླ་མའི་འཕྲོར་ཁོ་བོའི་མིང་བྲིས་ཞེས་བཀའ་སྩལ་བ་དང། མི་ཕམ་རིན་པོ་ཆེའི་གསུངས་གཉུག་མ་འོད་གསལ་གྱི་དོན་གསལ་བར་སྟོན་པའི་བསྟན་བཅོས་ཆེན་མོས་མཚོན། ཟིན་བྲིས་རྣམས་ཕྱོགས་བསྒྲིགས་དང་བཀའ་བསྡུ་དང༌། ཕྱི་མཐར་གཟིགས་ཏེ་གསུང་འབུམ་ཕལ་ཆེར་ཤིང་སྤར་བཞེངས་ནས་སྡེ་དགེའི་པར་ཁང་ཆོས་མཛོད་དུ་བཞག་པ་སོགས་མཛད་པས། དེང་གི་དུས་འདིར་ཀུན་མཁྱེན་མི་ཕམ་པའི་མཁྱེན་རབ་ཀྱི་ཞལ་སྐྱིན་ནོར་བུ་འབུམ་གྱིས་ཀྱང་བསྒྲུན་དུ་མེད་པ་བཀའ་འབུམ་རིན་པོ་ཆེ་འདི་ཉིད་སྐལ་ལྡན་ཚོས་སྤྱད་དུ་ཡོད་པ་འདི་ནི་རྗེ་བླ་མ་འདིའི་ཕྲིན་ལས་དང་བཀའ་དྲིན་ལས་བྱུང་བ་ཡིན་པར་ཆོས་སྤྱན་ལྡན་པ་རྣམས་ཀྱིས་བསྟོད་བསྔགས་དོན་ལ་གནས། སྐུ་གཞོན་དུས་ཀྱི་བསྟན་བཅོས་བརྩམས་པ་ཁ་ཤས་ཀུན་གཟིགས་མི་ཕམ་རིན་པོ་ཆེའི་སྤྱན་སྔར་འབུལ་བ་ན། ཐུགས་དགྱེས་པའི་རྩེར་སོན་པ་དང༌། བསྟན་བཅོས་བརྩམ་པར་བཀས་བསྐུལ་ཞིང༌། གསུང་རྩོམ་རིགས་བསྟན་པའི་གཙིགས་སུ་ཆེ་བས་འཐོར་ཟགས་སུ་མ་སོང་བར་ཕྱོགས་གཅིག་ཏུ་བསྡུ་དགོས་པར་ཡང་བཀའ་ཡི་གནང་བ་སྟེ།
དེ་ཡང་བསྟན་པའི་གཙིགས་སུ་བཞག་པའི་གསུང་རབ་རིན་པོ་ཆེའི་མཆོད་སྡོང་ཡང༌། རྡོ་རྗེ་ཐེག་པ་ཐུན་མོང་གི་སྔོན་འགྲོ་ཁྲིད་ཀྱི་རྒྱབ་ཡིགཐེག་དགུའི་རྣམ་བཤད། བདེན་གཉིས་གློག་སྒྲོན། སེམས་དོན་དངོས་གཞིའི་ཉམས་ལེན། ངེས་དོན་སྙིང་པོ། བསྟན་རྒྱས་སྨོན་འགྲེལ། བསྐྱེད་རིམ་རྣམ་གཞགབསྐྱེད་རྫོགས་གནད་བསྡུས། ཐེག་དགུའི་ཚོགས་བཤད། རྒྱུད་བླའི་སྤྱི་དོན་མཆོག་གསུམ་རྣམ་གཞགཡིད་བཞིན་མཛོད་འགྲེལ། སེམས་ཉིད་ངལ་གསོའི་མཆན་འགྲེལ། ཕུར་འགྲེལ་རྣམ་གཉིས། བསྙེན་ཡིགབསྟོད་ཚོགས་དང་གསུང་མགུར། ལས་འབྲས་རྣམ་གཞགསུམ་རྟགས། སྙན་ངག་དང་སྒྲ་རྩིས། ཆོས་འབྱུང་སོགས་བསྟན་བཅོས་ཆེན་པོ་རྣམས་ནི་༼མཚན་བྱང་རྒྱས་པ་དཀར་ཆགས་ནོར་བུའི་ཕྲེང་བར་གསལ།༽ ཀུན་མཁྱེན་བུ་རམ་ཤིང་པའི་བསྟན་པ་རིན་པོ་ཆེ་སྤྱི་དང་བྱེ་བྲག ཁྱད་པར་འཇམ་མགོན་མི་ཕམ་ཆོས་རྗེའི་ཞལ་ལུང་དང་ལེགས་བཤད་གསལ་བྱེད་དུ་གྱུར་པས། གསང་ཆེན་སྔ་འགྱུར་པའི་ཆོས་སྒོར་ཞུགས་པ་རྣམས་ཀྱི་སེམས་ཀྱི་སྒྲོན་མེ་དང་མིག་གི་དགའ་སྟོན་དུ་གྱུར།
རྗེ་བླ་མ་འདིས་མཁས་བཙུན་བཟང་པོའི་ཡོན་ཏན་གྱིས་བསྐྲུན་པའི་ཐུགས་སྲས་བསྟན་འཛིན་གྱི་སློབ་བུ་ཡང༌། ཇི་སྐད་དུ།
ཡོན་ཏན་ལྡན་ན་སྐྱེ་བོ་ཀུན། །
མ་བསྡུས་པར་ཡང་རང་ཉིད་འདུ། །
དྲི་ལྡན་མེ་ཏོག་རྒྱང་རིང་ཡང༌། །
བུང་བ་སྤྲིན་གྱི་ཚོགས་བཞིན་འཁོར། །
ཞེས་པ་ལྟར་ཕྱོགས་མཐའ་དག་ནས་གདུལ་བྱའི་སློབ་ཚོགས་རྒྱ་ཆེར་བྱུང་བ་སྨོས་ཀྱིས་མི་ལང་ཡང་ཆེ་ལོང་ཙམ་དུ་བརྗོད་ན། རྗེ་ཐམས་ཅད་མཁྱེན་པ་མི་ཕམ་རིན་པོ་ཆེ་ནས་ཚེ་དབང་དང༌། ཐོག་སྲུང་སྐོར་སོགས་གསན་པར་མཛད༑ རབ་འབྱམས་ལྔ་པས་ཀྱང་དབང་ཆོས་མང་པོ་གསན། ཞལ་སློབ་གཙོ་ཆེ་བ་འགའ་ཞིག་ནི། མཇམ་མགོན་ཆོས་ཀྱི་བློ་གྲོས་དང༌། སྔ་འགྱུར་བསྟན་པའི་ཉི་མ་རབ་འབྱམས་དྲུག་པ། རྗེ་ཉིད་ཀྱིས་ལུང་གིས་བསྟན་པ་དིལ་མཁྱེན་མངྒ་ལ། ཟུར་མང་དྲུང་རིན་པོ་ཆེ་ཀརྨ་ཆོས་ཀྱི་ཉིན་བྱེད། འཇམ་དབྱངས་བློ་གཏེར་དབང་པོ། འཇམ་མགོན་ཀོང་སྤྲུལ་རིན་པོ་ཆེའི་ཡང་སྲིད་ཀརྨ་དཔལ་ལྡན་ཆོས་ཀྱི་དབང་ཕྱུག་བློ་གྲོས་དྲི་མེད་དང༌། ཞེ་ཆེན་གདན་སར་བཞུགས་པ་རྗེ་བླ་མ་མཆོག་དང་ལུས་དང་གྲིབ་བཞིན་འགྲོགས་ཤིང་ཐུགས་ཀྱི་གསང་མཛོད་རྫོགས་པར་ཐོབ་པའི་མཆོག་སྤྲུལ་པདྨ་དྲི་མེད་ལེགས་པའི་བློ་གྲོས། སངས་རྒྱས་མཉན་སྤྲུལ་དགུ་པ་ཀརྨ་བཤད་སྒྲུབ་བསྟན་པའི་ཉི་མ། རྫོགས་ཆེན་གླིང་བླ་སྤྲུལ་སྐུ། ཁྲོ་ཤུལ་མཁན་རིན་པོ་ཆེ་ཚུལ་ཁྲིམས་རྒྱ་མཚོ། བྱང་ཆུབ་སེམས་དཔའ་ཆེན་པོ་དགེ་མང་མཁན་ཡོན་ཏན་རྒྱ་མཚོ། མཁན་ཀུན་བཟང་དཔལ་ལྡན། རྫོགས་ཆེན་མཁན་བསོད་ཆོས། མཁན་ལྷ་སྒོང༌། མཁན་བློ་གྲོས་སྒྲ་དབྱངས། ཚབ་ཚ་སྒྲུབ་སྤྲུལ། ཉ་འགེ་སྤྲུལ་སྐུ། གནམ་མཚོ་སྤྲུལ་སྐུ། སྒོ་མེ་དིང་ཀྱཱ་མཆོག་སྤྲུལ། ཕུ་ཁུང་མཆོག་སྤྲུལ། ཆུ་ངགོས་ཀརྨ་རྒྱ་མཚོ། ཁྱུང་སྤྲུལ་ཀར་རྒྱལ། གཡུ་ཁོག་སྤྲུལ་སྐུ། མཁན་འཇམ་དཔལ་རྡོ་རྗེ། དཔལ་ལྷུན་འགྲུབ་སྟེང་གི་མཁན་ཆེན་རྡོ་རྗེ་འཛིན་རྒྱལ་བསམ་གཏན་བློ་གྲོས། ཞེ་ཆེན་དགོན་གྱི་འབར་ཆུང་དབང་རིས་སྤྲུལ་སྐུ། འབར་བླའི་སྤྲུལ་སྐུ། དགོན་སྟོད་སྐུ་གོང་འོགསིབ་བཀྲ་ཤིས་ཆོས་གླིང་གི་སྤྲུལ་སྐུ་བླ་མ་རྣམས་དང༌། ལྕང་བྲག་སྤྲུལ་སྐུ། ཀཿ ཐོག་མཁན་ནུས་ལྡན། མགོ་ཚའི་མཁན་ཤིས་ལུ་དང་ཨུ་རྒྱན་བསྟན་འཕེལ། གླིང་བླ་དཔོན་རིན་འཛིན་འོད་ཟེར་སོགས་བསྟན་པ་རིས་མེད་ཀྱི་བླ་སྤྲུལ། མཁན་པོ་རྡོར་འཛིན་མང་པོ་དང༌། ༧ ས་སྐྱོང་སྡེ་དགེ་ཆོས་རྒྱལ་ཡབ་སྲས། བོད་གཞུང་ཆེན་པོའི་སྐུ་དྲག་སྔ་ཕྱི་མང་པོ་སོགས་བསྟན་པ་སྟོབས་ཀྱིས་འདེགས་པའི་རྒྱལ་བློན་ཁྱིམ་བདག་གི་ཚོགས་རབ་ཏུ་མང་པོ་དང༌། ཞལ་མཇལ་ཆོས་འབྲེལ་ཐོབ་པ་ནི་གྲངས་ལས་འདས་ཤིང༌། ཞལ་སློབ་ཀྱི་ཐུ་བོར་གྱུར་པ་རྣམས་ཀྱིས་ཀྱང༌། གཞན་ལ་དབང་བསྐུར་ཆོས་བཤད། སྒྲུབ་པའི་རྒྱལ་མཚན་འཛུགས་པ་སོགས་བདག་དོན་རྟོགས་པ་མངོན་དུ་གྱུར་ཅིང༌། གཞན་དོན་ཐུགས་རྗེའི་དཔལ་དང་ལྡན་པས་བསྟན་འགྲོར་ཕན་བདེ་སྦྱིན་ནུས་པ་ཤ་སྟག་གོ།
དེ་ལྟར་རྗེ་བླ་མ་འདི་ཉིད་ཀྱིས་རང་དོན་སྤངས་རྟོགས་ཀྱི་ཡོན་ཏན་རྒྱ་མཚོ་མཐར་ཕྱིན། གཞན་དོན་གདུལ་བྱ་ཡིད་ཅན་རྒྱ་མཚོ་སྨིན་ཅིང་གྲོལ་བར་མཛད་ནས་ཞིང་འདིའི་འགྲོ་བ་རྣམས་ཀྱི་ངོར་ཐ་མའི་མཛད་པ་སྟོན་ལ་ཉེ་བ་ན། རྗེ་ཉིད་ཀྱང་ཞལ་རིང་དུ་མི་བཞུགས་པའི་གསུང་འཕྲོས་སྔ་རྗེས་ཡང་ཡང་གནང་བ་དང༌། སྐུ་གཤེགས་པའི་སྔ་ལོར་ཞེ་ཆེན་མདུན་རིའི་ཀླད་དུ་གཟིམ་སྦྲ་ཕུབ་སྟེ་ཟླ་བ་ཕྱེད་གཉིས་ཙམ་བཞུགས་ནས་སྐུ་མཚམས་གྲོལ་ཏེ་མཆོག་དམན་ཐམས་ཅད་ལ་ཞལ་མཇལ་ཆོས་འབྲེལ་སོགས་རེ་བ་རྫོགས་པར་བསྐངས་ནས། གསུང་གདངས་ཆེན་པོས་ཨོཾ་བཛྲ་ཀཱི་ལི་ཀི་ལ་ཡའི་སྔགས་བརྗོད་པ་དང་ཉེ་གནས་པས་གཏོར་སྒྲོམ་ནས་ཕུར་པའི་སྒྲུབ་རྟེན་ཕྱག་ཏུ་འབུལ་བ་ན། ཀཱ་ཡ་སིདྡྷི་སོགས་དང་སྦྲགས་སྐུ་ཡི་གནས་གསུམ་དུ་བཞེས་པར་མཛད་ནས་ཕྱིར་གནང༌། ཆོས་སྐྱོང་གཏོར་མ་རྣམས་ཕྱི་རོལ་དུ་གཤེགས་པའི་བརྡ་མཛད་བྱུང་བའང་དེ་བཞིན་ཉེ་གནས་པས་ཕུལ། འཇམ་མགོན་གུ་ཎའི་ཡང་སྲིད་ཀྱི་ཞབས་བརྟན་ཕུལ་བ་ན་ཐུགས་དགྱེས་ཉམས་དང་བཅས་ཚེ་མདའ་ཕྱག་ཏུ་བཞེས་ཤིང་ཚེ་རིལ་དྲུང་ན་གནས་པ་རྣམས་ལ་གནང༌། མཁན་རིན་པོ་ཆེ་ཀུན་བཟང་དཔལ་ལྡན་ལ་རྗེ་ཉིད་ཀྱི་བསྟན་བཅོས་ཀྱི་ཐ་མ་སྔ་འགྱུར་བསྟན་རྒྱས་སྨོན་ལམ་ཆོས་རྒྱལ་དགྱེས་པའི་ཞལ་ལུང་གི་འགྲེལ་ཆེན་དབུར་བཞག་ནས་ཐུགས་སྨོན་དང་དབུ་གཏུག་མཛད། མཐར་དགུང་གྲངས་ལྔ་བཅུ་རྩ་ལྔར་ཕྱི་ལོ་༡༨༧༡རབ་བྱུང་༡༥པའི་མེ་སྟག་ལོའི་ཧོར་ཟླ་ལྔ་པའི་ཚེས་བཅུ་བདུན་གྱི་ནམ་སྨད་བཅོ་བརྒྱད་ཀྱི་སྐྱ་རེངས་དང་པོ་ཤར་བ་ཉེ་ཙམ་ལ་སྐུ་གཅེར་བུར་བསལ། ཕྱག་གི་དབང་བཞི་མངོན་དུ་མཛད་པའི་བརྡ་ཐབས་སྣ་ཚོགས་ཀྱི་མཐར་སྐུ་རྒྱབ་ཅུང་བསྙེལ་ནས་ཕྱག་གཡོན་པས་རྡོ་རྗེ་ཁུ་ཚུར་ཐུགས་ཀར་གཏད། གཡས་པའི་ཁུ་ཚུལ་སྐུ་གཡས་པར་བརྟེན་པའི་ཚུལ་གྱི་གསུང་ཤིན་ཏུ་གསལ་བས་ཨ་གསུམ་བརྗོད་པ་དང༌། སྐུ་དང་ཡེ་ཤེས་ལ་འཇུག་པའི་འོད་གསལ་སྦུབས་འཇུག་གིས་གདོད་མའི་ནང་དབྱིངས་ཀ་དག་ཁྱད་ཆོས་དྲུག་ལྡན་གྱི་གྲོལ་གཞི་སྐུ་གསུམ་ལྷུན་གྲུབ་རིན་པོ་ཆེའི་སྦུབས་ཤིན་ཏུ་ཕྲ་བའི་ཡེ་ཤེས་ནང་གསལ་ཐིམ་ལ་མ་རྨུགས་པའི་ཆོས་སྐུའི་དབྱིངས་སུ་མངོན་པར་རྫོགས་པར་སངས་རྒྱས་པར་གྱུར་ཏོ། །རྒྱུད་ཉི་ཟླ་ཁ་སྦྱོར་ལས། སྐུ་དང་ཡེ་ཤེས་འཇུག་ལུགས་ནི། །རིག་པ་འདི་ལྟར་གཏད་པར་བྱ། །ཕུང་པོ་སེང་གེའི་ཉལ་ལུགས་ཀྱིས། །རིག་པ་ཉིད་ནི་མིག་ལ་གཏད། །ཡིད་ཙམ་བར་སྣང་ལམ་དུ་བྱ། །དབྱིངས་དང་རིག་པ་མ་འགྱུར་ན། །མི་དེ་བར་དོ་མེད་པ་ནི། །འཚང་རྒྱ་བ་ལ་ཐེ་ཚོམ་མེ། །ཞེས་གསུངས་པ་བཞིན་ལུས་རྒྱ་གྲོལ་མ་ཐག་གདོད་མའི་བཙན་ས་ཟིན་པ་བར་དོ་མེད་པར་གྲོལ་བའི་ལྟས་མངོན་དུ་གྱུར། སྐུ་གདུང་རིན་པོ་ཆེ་ལས་བྱང་སེམས་དཀར་དམར་དང་སྦྲང་རྩི་ལྟ་བུ་ཁ་དོག་སེར་ལ་རོ་མངར་བའི་བདུད་རྩི་ཀྱང་བབས་པ་མྱོང་གྲོལ་མཆོག་ཏུ་གྱུར་བ་དང༌། ཞུགས་འབུལ་སྐབས་མེ་ལྕེ་རྣམས་བུམ་སྒོ་ནས་ཕྱིར་པདྨའི་འདབ་མ་ལྟར་མཆེད་པ་དང༌། མདོག་དཀར་ཞིང་སྒྲ་ཡིད་དུ་འོང་བ། གཡས་སུ་འཁྱིལ་བ་དང༌། གདུང་དུད་དྲི་ཞིམ་མདོག་དཀར་གསལ་བཀྲ་ཤིས་པའི་རྟགས་ཀྱི་རི་མོའི་རྣམ་པ་ཅན་དུ་འཕྲོ་བ་དང༌། ཉི་མའི་འོད་ཟེར་ཀྱང་མ་སྒྲིབ་པའི་སྦྲང་ཆར་ཟིམ་བུར་འབེབ་ཅིང༌། འཇའ་ཁ་དོག་ལྔ་ལྡན་འཁྱིལ་བའི་ནང་སྤྱན་རས་གཟིགས་བཅུ་གཅིག་ཞལ་དངོས་སུ་མཇལ་ཅིང༌། པུར་གདན་ཞུས་ཀྱི་གླིང་བུ་འབུད་པས་རོགས་པ་ཡོད་དུ་མི་ཚོར་ནས་གཞན་ཞིག་ནས་གླིང་བུས་སྒྲ་གདངས་ཞིག་ལ་འཁྲི་དགོས་བྱུང་བའང་མཁའ་འགྲོ་མའི་གླིང་བུའི་སྒྲ་ཡིན་པར་སེམས། བཀའ་གདམས་གླེགས་བམ་ལས། བྱང་ཆུབ་སེམས་ལ་རིང་བསྲེལ་འཛག །བསྐྱེད་རིམ་ཅན་ལ་ལྷ་སྐུ་འབྱུང༌། །འཁོར་བ་མི་སྤོང་སེམས་དཔའ་ལ། །ཐུགས་དང་ལྗགས་ནི་འབྱུང་བ་ཡིན། །ཞེས་གསུངས་པ་ལྟར། ཐུགས་ལྗགས་སྤྱན་གསུམ་རྒལ་ཚིག་ལ་འབྱར་ཞིང་དེ་སྟེང་དབུ་ཐོད་བབ་སྟེ་ཁྲུ་གང་མེད་ཙམ་བྱོན་པ་དང༌། པུར་ཁང་ཕྱི་ནང་ཀུན་དང༌། མགལ་དུམ་གྱི་གསེང༌། གདུང་དུད་ཀྱི་གར་ཁྱབ་ཕལ་མོ་ཆེར་གདུང་དང་རིང་བསྲེལ་མུ་ཏི་ཀའི་མདོག་ལྟར་དཀར་བ་ཤས་ཆེ་ཞིང་དབྱིབས་མ་ངེས་པ་དུས་རིང་པོའི་བར་བཙལ་དུ་ཡོད་པ་དང༌། གདུང་རུས་དཀྱིལ་འཁོར་གྱི་དབུས་སུ་འཇོག་པའི་ཉེ་སྐོར་དུའང་འཕེལ་གདུང་མང་ཤས་ཕེབས་པ་དང༌། རྡོ་རྗེའི་གདུང་གི་རིགས་རྣམས་ནི་ཤིན་ཏུ་སྲ་ཞིང་མཁྲེགས་པ་འབྱུང་བ་སོགས་ངོ་མཚར་བའི་ལྟས་མང་པོར་སྣང་བ་ནི་འོད་གསལ་རྫོགས་ཆེན་གྱི་ལམ་རྟགས་མངོན་དུ་བརྙེས་པ་རྣམས་ལ་ལྟས་འདི་དག་འབྱུང་བ་ཆོས་ཉིད་དེ། རྡོར་སེམས་སྙིང་ཐིག་ལས། ཕྱིར་མི་ལྡོག་པའི་རྟགས་སུ་ནི། །རང་ལ་རང་བྱུང་ཡེ་ཤེས་འཆར། །བྱིན་རླབས་ལུང་བསྟན་བྱེད་པ་འབྱུང༌། །རྟགས་སུ་འཇའ་འོད་ས་གཡོ་དང༌། །དངོས་གྲུབ་མཁའ་འགྲོའི་གདན་འདྲེན་འབྱུང༌། །སྤྲུལ་པའི་སྐུ་ཡི་ཞིང་དུ་འགྲོ། །གཞན་ཡང་ཕྱི་རྟགས་འཇའ་དང་འོད། །སྒྲ་དང་ས་གཡོ་མེ་ཏོག་འབབ། །ཅེས་འབྱུང་བ་ལྟར། སྐུ་གདུང་རིན་པོ་ཆེར་སྦྱིན་སྲེག་གི་ཆོ་ག་གྲུབ་ལ་ཉེ་བ་ན༑ པུར་ཁང་གི་ནམ་མཁའ་སྔོ་སངས་ཤིན་ཏུ་དྭངས་པ་མཐིང་ཞུན་གྱི་མདོག་ལྟ་བུར་གྱུར་པ་ལ་འོད་ཁྱིམ་ཁ་དོག་སྣ་ལྔ་པའི་གུར་ཁང་འཁྱིལ་བ་དང༌། ཕྱོགས་གཞན་ཐམས་ཅད་ལ་འཇའ་སྤྲིན་དཀར་པོ་རྣམ་འགྱུར་མཐའ་ཡས་པས་ཁེབས་པ་དང༌། དགུང་ཞག་རྫོགས་ཀྱི་བར་མཁའ་ལ་འཇའ་སྤྲིན་རྣམ་པ་མི་འདྲ་བ་མང་པོ་དང༌། ལོ་གསུམ་ཙམ་ལ་ཟླ་བ་བྱུང་ངོ་ཅོག་གི་ཚེས་བཅོ་བརྒྱད་ནམ་བྱུང་ལ་གདུང་ཁང་གི་ཉེ་ལོགས་སུ་འཇའ་གུར་འཁྱིལ་བ་དང༌། གཤེགས་པའི་ནང་པར་ཁ་བ་མེ་ཏོག་གི་དབྱིབས་ཅན་ཤིན་ཏུ་ཆེ་བར་བབ་པ་དང་སྐབས་སུ་ནམ་མཁའ་གཡའ་ཐག་ཆད་པ་སྐུ་གདུང་ཞུགས་འབུལ་གྲུབ་པའི་དགོང་ཀ་ཞིག་ཏུ་འབྲུག་གི་སྒྲ་ལྟ་བུའི་ལྡིར་སྒྲ་འཇམ་ལ་རྒྱུན་རིང་ཙམ་ལན་གཉིས་བསྒྲགས་པ་བདག་གིས་མཇམ་མགོན་ཆོས་ཀྱི་བློ་གྲོས་དངོས་སུ་ཐོས་ཤིང་དེ་དག་ཀྱང་གདོད་མའི་གྲོལ་གཞི་ཆེན་པོར་མངོན་པར་བྱང་ཆུབ་པའི་རྟགས་སུ་འོད་གསལ་རྫོགས་པ་ཆེན་པོའི་རྒྱུད་དང་མན་ངག་ལས་རྒྱ་ཆེར་བྱུང་བར་བློ་ཡི་ནེམ་ནུར་མ་དགོས་ཤིང་ཡིད་ཆེས་པའི་རྟགས་མངོན་སུམ་ཚད་མར་གྱུར་པའོ་ཞེས་གསུངས་སོ། །ཅེས་པའང་དཔལ་མགོན་བླ་མ་འགྱུར་མེད་པདྨ་རྣམ་རྒྱལ་གྱི་ངོ་སྤྲོད་མདོར་བསྡུས་འདི་ནི་རྟོགས་བརྗོད་དད་པའི་འཇུག་ངོགས་དང༌། ངོ་མཚར་ཟླ་བ་བདུད་རྩིའི་འཛུམ་ཕྲེང་གཉིས་ལས་བཏུས་པའི་ཚིག་སྣ་ཅུང་ཐུང་བ་ཙམ་ལས་འདིར་བཞུགས་རྣམས་ནི་ཕལ་ཆེར་འཇམ་མགོན་རྣམ་གཉིས་ཀྱི་རྡོ་རྗེའི་ཚིག་འབའ་ཞིག་ཡིན་པས་ཤིན་ཏུ་ཡིད་རྟོན་དུ་རུང་ངོ༌། །
བསོད་ནམས་ཆོས་འཕེལ་གྱིས་ཁྲིན་ཏུའི་གྲོང་ཁྱེར་ནས་༢༠༡༡ཟླ་༧ཚེས་༨ལ།
༄༅༅། །དཀོན་མཆོག་དང་ལས་འབྲས་ལ་ཡིད་ཆེས་བསྐྱེད་པའི་གཏམ་རྒྱུད་སྣ་ཚོགས་མདོ་ལས་གསུངས་པའི་དོན་སྙིང་པོ་བསྡུས་པ་ཡང་དག་ཐར་ལམ་བགྲོད་པའི་ཐེམ་སྐས་ཞེས་བྱ་བ་བཞུགས་སོ། །
དཔའ་བོ་གང་ཐུགས་སྙིང་རྗེས་ཡོངས་གང་བསྐལ་པ་བྱེ་བ་བསམ་ཡས་སུ། །
རྟག་པར་གཞན་དོན་བརྩོན་པ་མཐར་ཕྱིན་གདུལ་དཀའ་རྩོད་དུས་སྙིགས་མའི་འགྲོ། །
རྗེས་བཟུང་དམ་བཅའ་པད་དཀར་ལྟར་བསྔགས་མཚན་ཐོས་ཙམ་གྱིས་གྲོལ་སྟེར་བ། །
ཤཱཀྱའི་གཙོ་བོའི་ཞབས་ཀྱི་པདྨོར་འདུད་དོ་བདག་རྒྱུད་བྱིན་གྱིས་རློབས། །
རྒྱལ་ཀུན་མཁྱེན་རབ་གཅིག་བསྡུས་འཇམ་པའི་དབྱངས་དང་བརྩེ་ཆེན་པད་དཀར་འཆང༌། །
ནུས་མཐུ་རྨད་བྱུང་རྡོ་རྗེ་ཅན་དང་རྒྱལ་ཚབ་དམ་པ་མ་ཕམ་པ། །
ཀུན་ཏུ་བཟང་སོགས་རྒྱལ་སྲས་རྣམས་དང་དགྲ་བཅོམ་གནས་བརྟན་འཕགས་པའི་ཚོགས། །
སྟོན་པའི་གཏད་རབས་རྒྱན་མཆོག་རྨད་བྱུང་པཎ་གྲུབ་ཕྱག་འོས་ཀུན་ལ་འདུད། །
ཁྱད་པར་སྲིད་ཞིའི་ཕན་བདེའི་གསོས་གཅིག་ཐུབ་བསྟན་ནོར་བུའི་སྒྲོན་མེ་མཆོག །
གངས་ལྗོངས་བསོད་ནམས་ཞིང་དུ་འདྲེན་མཁས་བླང་དོར་སྣང་བའི་འོད་པོ་ཆེ། །
ཐོག་མར་གསལ་མཛད་མཁན་སློབ་ཆོས་རྒྱལ་སྤྲུལ་པའི་ལོ་པཎ་བརྒྱུད་པར་བཅས། །
འགྲོ་ལ་ཕན་པ་རྒྱ་ཆེན་མཛད་རྣམས་དད་བརྒྱའི་འདབ་སྟོང་གཡོ་བས་མཆོད། །
རྒྱལ་བསྟན་གསལ་བའི་ཉི་མ་མཚུངས་མེད་བཀའ་བབ་བདུན་ལྡན་མཁྱེན་རྩེའི་དབང༌། །
རྒྱལ་བས་ལུང་བསྟན་མཛོད་ལྔའི་སྒོ་འབྱེད་བློ་གྲོས་ཕ་མཐའ་ཡས་པའི་སྡེ། །
རྒྱལ་གསུང་དགོངས་པ་འགྲེལ་ལ་སྤོབས་པ་མི་ཟད་འཇམ་དཔལ་དགྱེས་པའི་ཞབས། །
རྒྱལ་ཀུན་འདུས་པའི་ངོ་བོར་བསྙེན་ནོ་སྙིང་གི་པདྨོར་འབྲལ་མེད་མཛོད། །
ཐུབ་པའི་ཞལ་ལུང་ཐོག་མཐའ་བར་དགེ་ཉེས་པའི་དྲི་མ་འཁྲུད་པའི་ཆབ། །
ལུས་ཅན་ཕན་བདེའི་མྱུ་གུ་སྐྲུན་མཛད་ལྷར་བཅས་སྐྱེ་དགུའི་གཙུག་གི་རྒྱན། །
ནམ་ཡང་མི་བསླུ་ལས་འབྲས་ཟབ་མོའི་ཚུལ་འདི་གསུང་གི་གཅེས་པའི་མཛོད། །
དེ་སླད་ཐར་པ་དོན་གཉེར་སྐྱེ་བོའི་ཚོགས་རྣམས་དགའ་བས་མཉན་པར་བྱོས། །
དེ་ཡང་བདག་ཅག་གི་སྟོན་པ་ཐུགས་རྗེ་ཅན་འདི་ཉིད་ངེས་པའི་དོན་དུ་བསྐལ་པ་དཔག་ཏུ་མེད་པའི་གོང་རོལ་ནས་མངོན་པར་བྱང་ཆུབ་ཟིན་ནའང༌། མཐའ་ཡས་པའི་གདུལ་བྱ་རྒྱ་མཚོ་འདུལ་བའི་སླད་དུ་སླར་ཡང་བྱང་ཆུབ་མཆོག་ཏུ་ཐུགས་བསྐྱེད་པའི་ཚུལ་བསྟན་ནས། བསྐལ་པ་གྲངས་མེད་གསུམ་དུ་བསོད་ནམས་དང་ཡེ་ཤེས་ཀྱིས་བསྡུས་པའི་ཚོགས་ཚད་མེད་པ་བསགས་ཤིང་རྫོགས་སྨིན་སྦྱངས་གསུམ་མཐར་ཕྱིན་ཏེ། སྙིགས་མ་རྩོད་ལྡན་གྱི་གདུལ་བྱ་ཤིན་ཏུ་འདུལ་དཀའ་བ་རྣམས་ཀྱི་མགོན་དུ། མ་ག་དྷཱ་བྱང་ཆུབ་ཤིང་གི་དྲུང་དུ་མངོན་པར་རྫོགས་པར་སངས་རྒྱས་ནས། རིགས་ཅན་གསུམ་གྱི་གདུལ་བྱ་རྗེས་སུ་འཛིན་པའི་ཕྱིར་ཆོས་ཀྱི་འཁོར་ལོ་རིམ་པ་གསུམ་སོགས་སུ་བསྐོར་བར་མཛད་པ་ཡིན་ཏེ། དེ་དག་གི་ཚུལ་རྣམ་པར་བཞག་པ་རྒྱས་པ་ནི་ཐེག་པ་ཆེ་ཆུང་གི་མདོ་སྡེ་རྣམས་དང་དགོངས་འགྲེལ་འཕགས་བོད་མཁས་པ་རྣམས་ཀྱིས་མཛད་པའི་སྐྱེས་རབས་དང་མཛད་བརྒྱ་སོགས་སྤྱི་དང༌། ཁྱད་པར་བདག་གི་བླ་མས་མཛད་པའི་ཐུབ་ཆོག་རྒྱབ་ཆོས་པདྨ་དཀར་པོ་སོགས་ལས་ཤེས་པར་བྱས་ནས་དང་འདོད་ཡིད་ཆེས་ཀྱི་དད་པ་བསྐྱེད་པ་ནི་ཆོས་སྣང་བའི་སྒོ་ཡིན་པས་མེད་ཀ་མེད་ཡིན་ལ།
༈ འདིར་དད་པ་བསྐྱེད་པའི་སྒོ་ཙམ་དུ་ཐོག་མར་མདོ་སྡེ་མཛངས་བླུན་ནས་གསུངས་པའི་དོན་གྱི་སྙིང་པོ་མདོར་བསྡུས་ཏེ་བརྗོད་ན།
བཅོམ་ལྡན་འདས་ནི་སྔོན་བསྐལ་པ་གྲངས་མེད་པ་འདས་པའི་ཕ་རོལ་ན། སེམས་ཅན་གྱི་དོན་དུ་ཐོས་པ་ཚོལ་ཞིང་ཚོལ་བ་ན། ཆུང་ངུ་ནས་ཚིགས་སུ་བཅད་པ་གཅིག་ཙམ་གྱི་སླད་དུ་ཡང་བདག་གི་ལུས་དང་ཆུང་མ་དང༌། བུ་དང་བུ་མོ་སོགས་ཀྱང་ཡོངས་སུ་གཏོང་བར་མཛད་པ་ཡིན་ཏེ། དེ་ཡང་སྔོན་འདས་པའི་དུས་ཡུན་རིང་པོ་ན། འཛམ་བུའི་གླིང་འདིར་རྒྱལ་པོ་ཆེན་པོ་ཁ་དོག་དམ་པ་ཞེས་བྱ་བར་འཁྲུངས་ཏེ། རྒྱལ་པོ་དེ་ལ་རྒྱལ་ཕྲན་བརྒྱད་ཁྲི་བཞི་སྟོང༌། ལྗོངས་སྟོང་ཕྲག་དྲུག་ཅུ་ན་གྲོང་ཁྱེར་སྟོང་ཕྲག་བརྒྱད་ཅུ་བཙུན་མོ་སྟོང་ཕྲག་ཉི་ཤུ། བློན་པོ་ཆེན་པོ་སྟོང་ཕྲག་བཅུ་སྙེད་མངའ་ཞིང༌། རྒྱལ་པོ་དེའི་གཟི་བརྗིད་དང་མཐུ་ཡིས། རྒྱལ་ཁམས་སུ་འབྱོར་པ་དང་བདེ་བ་དང་ལོ་ལེགས་པ་སོགས་ཕུན་སུམ་ཚོགས་པའི་དཔལ་གྱིས་སྐྱེ་བོ་ཐམས་ཅད་དགའ་བར་བྱེད་པ་ཞིག་ཏུ་གྱུར་ཏོ། །དེའི་ཚེ་རྒྱལ་པོ་དེས། བདག་གི་རིན་པོ་ཆེ་དང༌། ལོངས་སྤྱོད་ཀྱིས་འགྲོ་བ་ཐམས་ཅད་ལ་ཕན་བཏགས་ཀྱི། དམ་པའི་ཆོས་ཀྱིས་ཕན་འདོགས་པར་མ་གྱུར་ཏེ། འདི་ནི་བདག་གི་སྐྱོན་དུ་འགྱུར་གྱིས། དམ་པའི་ཆོས་གང་ན་མཆིས་པ་དེ་བཙལ་ཏེ་ཐམས་ཅད་གྲོལ་བར་བྱའོ་སྙམ་དུ་དགོངས་ནས། འཛམ་བུ་གླིང་འདི་ན་སུ་ལ་དམ་པའི་ཆོས་ཡོད་པ་དེ་བདག་ལ་སྟོན་པར་གྱུར་ན། དེ་ཡིད་དང་མི་འགལ་བར་ཅི་དང་ཅི་འདོད་པ་སྦྱིན་ནོ་ཞེས་ཕྱོགས་ཐམས་ཅད་དུ་དྲིལ་བསྒྲགས་ཀྱང་སྟོན་ནུས་པ་མ་བྱུང་ནས་རྒྱལ་པོ་མྱ་ངན་གྱིས་གདུང་བར་གྱུར་པ་ལ། དེའི་ཉམས་སད་པའི་སླད་དུ། རྒྱལ་པོ་ཆེན་པོ་ངལ་བསོ་པོས་རང་གི་ལུས་གནོད་སྦྱིན་མདོག་ཤིན་ཏུ་སྔོ་བ། གནག་པ་མིག་ཁྲག་ལྟར་དམར་བ་མཆེ་བ་གྱེན་དུ་བྱུང་བ། སྐྲ་གྱེན་དུ་བསྒྲེང་བ། ཁ་ནས་མེ་འབར་བ་ཞིག་ཏུ་སྤྲུལ་ནས་ཕོ་བྲང་གི་སྒོར་མཆིས་ཏེ། སུ་ཞིག་ཆོས་ཐོས་པར་འདོད་པ་ང་ལས་ཉོན་ཅིག་ཅེས་སྨྲས་པས། རྒྱལ་པོ་དེ་ཤིན་ཏུ་དགའ་ནས། དེ་ལ་ཕྱག་བྱས་ཏེ་སྟན་མཐོན་པོ་ལ་བཞག་ནས་རྒྱལ་བློན་འཁོར་དང་བཅས་པ་ཆོས་ཉན་པའི་སླད་དུ་འཁོད་པ་ན། གནོད་སྦྱིན་དེས་རྒྱལ་པོ་ལ་སྨྲས་པ། རྒྱལ་པོ་ཆོས་ཐོས་པར་བྱ་བ་ནི་ཤིན་ཏུ་དཀའ་བས། ཆོས་ཉན་པར་འདོད་ན་འདི་ཙམ་གྱིས་ཆོག་པ་མ་ཡིན་ནོ། །ཞེས་སྨྲས་པ་དང༌། རྒྱལ་པོས་དེ་ལ་ཐལ་མོ་སྦྱར་ཏེ། ཁྱོད་ཅི་དང་ཅི་འདོད་པ་དེ་ཐམས་ཅད་མི་འགལ་བར་ཐམས་ཅད་སྦྱིན་ནོ་ཞེས་སྨྲས་སོ། །དེ་ནས་གནོད་སྦྱིན་དེས། རྒྱལ་པོ་ཁྱོད་ཀྱི་བཙུན་མོ་དང་སྲས་གང་ཕངས་པ་དེ། ཁོ་བོར་ཟར་བཅུག་ན་དམ་པའི་ཆོས་སྦྱིན་ནོ་ཞེས་སྨྲས་པ་དང༌། རྒྱལ་པོ་དེས་བཙུན་མོའི་ནང་ན་གང་ཕངས་པ་དང་སྲས་ཀྱི་མཆོག་གནོད་སྦྱིན་ལ་ཕུལ་ཞིང༌། གནོད་སྦྱིན་གྱིས་ཀྱང་འཁོར་མང་པོའི་ནང་དུ་ཀུན་གྱིས་མཐོང་བཞིན་དུ་ཟོས་སོ། །དེའི་ཚེ་བློན་འབངས་རྣམས་མྱ་ངན་དུ་གྱུར་ནས། ཆོ་ངེ་བཏབ་ཅིང་ས་ལ་འགྲེ་བཞིན་དུ། རྒྱལ་པོ་ཆེན་པོ་མི་རིགས་པའི་ལས་འདི་ལྟ་བུ་ཐོངས་ཤིག་ཅེས་གསོལ་བ་བཏབ་ཀྱང༌༑ རྒྱལ་པོ་དམ་པའི་ཆོས་ཚོལ་བའི་ཕྱིར་ཤིན་ཏུ་བརྟན་པས་བཟློག་མ་ནུས་སོ། །དེའི་ཚེ་གནོད་སྦྱིན་གྱིས་ཚིགས་སུ་བཅད་པ་འདི་སྐད་ཅེས་སྨྲས་སོ། །འདུ་བྱེད་ཐམས་ཅད་མི་རྟག་སྟེ། །ཇི་ཙམ་སྐྱེ་བ་སྡུག་བསྔལ་བཅས། །ལྔ་ཕུང་མཚན་མ་མེད་པས་སྟོང༌། །བདག་དང་བདག་གི་བ་ཡང་མེད། །ཅེས་སྨྲས་པས་རྒྱལ་པོ་དགའ་མགུ་རངས་ཏེ། བ་སྤུའི་ཉག་མ་ཙམ་གྱི་འགྱོད་པའི་སེམས་མ་སྐྱེས་སོ། །དེ་ནས་ངལ་བསོ་པོས་བདག་ཉིད་ཀྱི་ལུས་སུ་སླར་བསྒྱུར་ནས་ཤིན་ཏུ་ལེགས་སོ་ངོ་མཚར་རྨད་དོ་ཞེས་བསྟོད་ཅིང་བསྔགས་ཏེ། བཙུན་མོ་དང་སྲས་ཀྱང་སྔོན་བཞིན་དུ་ཅུང་ཟད་ཀྱང་མ་ནོངས་པར་སླར་ཕུལ་ལོ། །རྒྱལ་པོས་ཚིགས་བཅད་དེ་ཡི་གེར་བྲིས་ནས་འཛམ་བུ་གླིང་ཀུན་ཏུ་བསྒྲགས་ཏེ་ཐམས་ཅད་ལ་སློབ་ཏུ་བཅུག་གོ །
༈ ཡང་བཅོམ་ལྡན་འདས་ཉིད་བསྐལ་པ་གྲངས་མེད་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཆེན་པོ་ཀ་ན་ཤི་ནི་པ་ཏི་ཞེས་བྱ་བ་སྔ་མ་དང་ཚུལ་མཐུན་པ་ཞིག་ཏུ་སྐྱེ་བ་བཞེས་ཏེ། དེའི་ཚེ་རྒྱལ་པོ་དེས་འདི་སྙམ་དུ་སེམས་ཏེ། བདག་ཀྱང་འགྲོ་བ་མང་པོ་ཀུན་གྱི་གཙོ་བོར་གྱུར་ལ། སྐྱེ་བོ་མང་པོ་འདི་དག་ཀྱང་བདག་ལ་མོས་ཤིང་དགའ་བས། བདག་གིས་དམ་པའི་ཆོས་ཀྱི་ནོར་བུ་རིན་པོ་ཆེས་ཐམས་ཅད་ལ་ཕན་གདགས་སོ་སྙམ་དུ་བསམ་ནས༑ བློན་པོ་མཆོག་ལ་བཀའ་བསྒོས་ཏེ། སུ་ལ་དམ་པའི་ཆོས་མཆིས་པ་བདག་ལ་སྟོན་པར་གྱུར་ན། ཅི་དང་ཅི་འདོད་པ་ཡིད་བཞིན་དུ་སྦྱིན་ནོ་ཞེས་བསྒོ་བ་དང༌། དེའི་ཚེ་ན་བྲམ་ཟེ་ལེའུ་དུ་ཅི་ཞེས་བྱ་བ་འོངས་ནས་སྔ་མ་བཞིན། རྒྱལ་པོ་ཆེན་པོ་ཁྱོད་ཀྱི་ལུས་ལ་མར་མེ་སྟོང་བཙུགས་ནས་མཆོད་པ་བྱེད་ནུས་ན་ཆོས་བསྟན་པར་བྱའོ། །ཞེས་སྨྲས་པས། རྒྱལ་པོ་དེ་ལྷག་པར་དགའ་མགུ་རངས་ནས། དེའི་ཚེ་ཕོ་ཉ་བ་གཅིག་བན་གླང་རྒྱང་གྲགས་བརྒྱ་སྟོང་དུ་ཕྱིན་པ་གཅིག་བསྐྱོན་ཏེ། འཛམ་བུའི་གླིང་ཐམས་ཅད་དུ་ད་སྟེ་ཞག་བདུན་ན་རྒྱལ་པོས་ཆོས་ཀྱི་ཕྱིར་ལུས་ཀྱི་ཤ་ཕུག་སྟེ། མར་མེ་སྟོང་འཛུགས་སོ་ཞེས་རྒྱལ་ཕྲན་དང་མི་ཐམས་ཅད་ལ་བསྒོའོ། །དེ་དག་གིས་ཐོས་པ་དང་སོ་སོ་ནས་མྱ་ངན་གྱིས་གདུངས་ཏེ། ཐམས་ཅད་དེར་ལྷགས་ནས་ཕྱག་བྱས་ཏེ། བདག་ཅག་ཐམས་ཅད་ཁྱེད་ལ་བརྟེན་པ་ནི། ལོང་བ་དམིགས་བུ་དང༌། བུ་ཆུང་མ་ལ་བརྟེན་པ་དང་འདྲ་ན། རྒྱལ་པོ་མི་བཞུགས་པའི་སླད་རོལ་དུ་གང་ལ་སྐྱབས་སུ་མཆི། སྐུ་ལ་མར་མེ་སྟོང་བཙུགས་ན་གདོན་མི་ཟ་བར་སྲོག་དང་བྲལ་བར་འགྱུར་ན། ཅིའི་སླད་དུ་བྲམ་ཟེ་གཅིག་ཙམ་གྱི་ཆེད་དུ་འཇིག་རྟེན་འདིའི་སེམས་ཅན་ཡོངས་སུ་གཏོང་བར་དགོངས་ཞེས་བཙུན་མོ་དང་སྲས་དང༌། རྒྱལ་ཚབ་དང་སྲས་དང་བློན་པོ་སྟོང་ཕྲག་བཅུ་སོགས། ཐམས་ཅད་ཀྱིས་ཐལ་མོ་སྦྱར་ནས་གསོལ་བ་བཏབ་ཀྱང༌། རྒྱལ་པོ་ཡི་དམ་ལ་བརྟན་པས་མ་བཟློགས་ཏེ། ནམ་ང་མངོན་པར་རྫོགས་པར་སངས་རྒྱས་པ་ན། ཁྱོད་རྣམས་གདོན་མི་ཟ་བར་བསྒྲལ་ཏོ་ཞེས་སྨྲས་ཏེ། རྒྱལ་པོའི་ལུས་ཕུག་ནས་མར་མེའི་སྙིང་པོ་སྣུམ་གྱིས་བསྐུས་པ་དང་འཁོར་རྣམས་བརྒྱལ་ཞིང་ས་ལ་འགྱེལ་བར་གྱུར་ཏོ། །དེ་ནས་རྒྱལ་པོས་བྲམ་ཟེ་ལ་སྟོན་པ་ཆེན་པོ་ཐུགས་བརྩེ་བར་དགོངས་ཏེ། སྔར་བདག་ལ་ཆོས་བསྟན་ནས། དེའི་འོག་ཏུ་མར་མེ་ཚུགས་ཤིང༌། གལ་ཏེ་ཚེའི་དུས་བྱས་ན་ཆོས་ཐོས་པར་མི་འགྱུར་རོ་ཞེས་སྨྲས་པ་དང༌། བྲམ་ཟེས། རྟག་པ་ཐམས་ཅད་ཟད་པར་འགྱུར། །མཐོ་བ་དེ་ཡང་མཐར་ལྷུང་ངོ༌། །འདུས་པ་ཡོད་ན་འབྲལ་བ་འོང༌། །སྐྱེ་བ་ཡོད་ན་འཆི་བར་འགྱུར༑ ༑ཞེས་ཚིགས་སུ་བཅད་པ་འདི་སྨྲས་མ་ཐག་ཏུ། རྒྱལ་པོ་དེ་མགུ་ཞིང་རངས་ཏེ། འགྱོད་པའི་སེམས་མེད་བཞིན་དུ། བདག་ཆོས་འཚོལ་བ་འདི་ཡང་སངས་རྒྱས་སུ་སྒྲུབ་པའི་ཕྱིར་ཏེ། ཕྱིས་མངོན་པར་རྫོགས་པར་སངས་རྒྱས་པ་ན། ཡེ་ཤེས་ཀྱི་འོད་ཀྱིས་སེམས་ཅན་གཏི་མུག་གིས་མདོངས་པ་རྣམས་ཤིན་ཏུ་སྣང་བར་གྱུར་ཅིག་ཅེས་ཡི་དམ་བཅས་མ་ཐག་ཏུ་ས་ཡང་རབ་ཏུ་གཡོས་སོ། །ལྟས་དེས་བསྐུལ་བས་གནས་གཙང་མའི་རིས་ཀྱི་ལྷ་རྣམས་འོངས་ནས། རྒྱལ་པོ་ལ་མཆོད་པ་བྱས་ཤིང༌། དེའི་ཚེ་བརྒྱ་བྱིན་ལྷ་ཡི་དབང་པོའང་འོངས་ནས༑ རྣམ་པ་སྣ་ཚོགས་ཀྱིས་བསྟོད་ཅིང་བསྔགས་ཏེ། འདི་སྐད་ཅེས་སྨྲས་སོ། །རྒྱལ་པོ་ཆེན་པོ་འདི་ལྟར་ཤིན་ཏུ་སྡུག་བསྔལ་གྱིས་གདུང་བ་འདི་ལ་སེམས་འགྱོད་པར་མ་གྱུར་ཏམ། རྒྱལ་པོས་སྨྲས་པ། འགྱོད་པ་མེད་དོ། །བརྒྱ་བྱིན་གྱིས། རྒྱལ་པོ་ཆེན་པོ་འདི་ལྟར་ལུས་འདར་ཤིང་ཉམས་མི་བདེ་བཞིན་དུ་འགྱོད་པ་མེད་ཅེས་སྨྲས་པ་འདི་ཅིས་ཡིད་ཆེས་པར་འགྱུར༑ རྒྱལ་པོས་སྨྲས་པ། གལ་ཏེ་བདག་ཐོག་མ་ནས་ཐ་མའི་བར་དུ་འགྱོད་པའི་སེམས་མེད་པ་ཡིན་ན་ལུས་ཀྱི་རྨ་འདི་སྔ་མ་བཞིན་དུ་སོས་པར་གྱུར་ཅིག་ཅེས་སྨྲས་མ་ཐག་ཏུ་ལུས་སྔ་མ་ཁོ་ན་བཞིན་དུ་རྨ་མེད་པར་གྱུར་ཏོ། །
༈ ཡང་བཅོམ་ལྡན་འདས་ཉིད་སྔོན་འདས་པའི་དུས་ན་འཛམ་བུ་གླིང་འདིར་རྒྱལ་པོ་ཆེན་པོ་བྱིང་ལིང་གར་ལི་ཞེས་བྱ་བར་སྐུ་འཁྲུངས་ཏེ། རྒྱལ་པོ་དེ་ནི་སྙིང་རྗེ་དང་ལྡན་པས་འབངས་ཐམས་ཅད་བུ་གཅིག་པ་དང་འདྲ་བར་དགོངས་སོ། །དེའི་ཚེ་རྒྱལ་པོ་དེ་དམ་པའི་ཆོས་ལ་མོས་ཤིང་དགའ་བས་བློན་པོ་གཅིག་ཆོས་འཚོལ་བར་བསྒོས་པས། དེའི་ཚེ་བྲམ་ཟེ་ལེའུ་དུ་ཆུ་ཞེས་བྱ་བ་འོངས་ནས། རྒྱལ་པོ་ཁྱེད་ཀྱི་ལུས་ལ་ལྕགས་གཟེར་སྟོང་གིས་བཏབ་ན་ཆོས་སྦྱིན་ནོ། །ཞེས་སྨྲས་པས། རྒྱལ་པོས་དེ་ལྟར་བགྱིའོ། །ཞེས་སྨྲས་ནས། འཛམ་བུ་གླིང་ཀུན་ཏུ་གོ་བར་བྱས་སོ། །དེའི་ཚེ་ཐམས་ཅད་འདུས་ནས་སྐུ་ལ་ལྕགས་གཟེར་སྟོང་གིས་མི་གདབ་པར་གསོལ་བ་བཏབ་ཀྱང་མ་གནང་སྟེ། བདག་ནི་ཡུན་རིང་པོ་ནས་འཁོར་བ་ན་ལུས་གྲངས་མེད་པ་ཆུད་གསོན་ཏེ། བར་འགའ་ནི་འདོད་ཆགས་དང་ཞེ་སྡང་དང་གཏི་མུག་གིས༑ ལུས་འདི་བསད་པའི་རུས་པ་དཀར་པོ་སྤུངས་པ་ནི་རི་རབ་བས་ཀྱང་མཐོ། མགོ་བཅད་པའི་ཁྲག་གཟགས་པ་ནི་ཆུ་ཀླུང་ལྔ་བས་ཀྱང་ཆེ། ངུས་པའི་མཆི་མ་ནི་རྒྱ་མཚོ་བཞི་བས་ཀྱང་ལྷག་སྟེ། དེ་ལྟར་རྣམ་པ་སྣ་ཚོགས་ཀྱི་སྒོ་ནས། ལུས་སྲོག་ཆུད་གསོན་ཀྱང༌། ལན་འགའ་ཡང་ཆོས་ཀྱི་ཕྱིར་མ་ཡིན་ཏེ། ད་བདག་གི་གཟེར་བུ་བཏབ་ལ་སངས་རྒྱས་བསྒྲུབ་བོ༑ ༑ཕྱིས་མངོན་པར་སངས་རྒྱས་པ་དང་ཤེས་རབ་ཀྱི་རལ་གྲིས་ཁྱེད་རྣམས་ཀྱི་ཀུན་ནས་ཉོན་མོངས་པའི་ནད་གཅོད་པར་བྱེད་ན་ཅིའི་ཕྱིར་བྱང་ཆུབ་ཀྱི་སེམས་ཀྱི་བར་ཆད་བྱེད་ཅེས་སྨྲས་ནས། བྲམ་ཟེ་ལ། སྔར་ཆོས་བསྟན་ནས་དེའི་འོག་ཏུ་ལྕགས་གཟེར་ཐོབ་ཅིགགལ་ཏེ་ཚེའི་དུས་བྱས་ན་ཆོས་ཐོས་པར་མི་འགྱུར་རོ། །ཞེས་སྨྲས་པ། བྲམ་ཟེས། འདུ་བྱེད་ཐམས་ཅད་མི་རྟག་སྟེ། །སྐྱེ་བ་ཐམས་ཅད་སྡུག་བསྔལ་བཅས། །ཆོས་ཀུན་སྟོང་པ་བདག་པོ་མེད༑ ༑བདག་གི་བ་ཡང་ཡོད་མ་ཡིན། །ཞེས་པའི་ཚིགས་སུ་བཅད་པ་འདི་སྨྲས་ནས་ལུས་ལ་ལྕགས་གཟེར་སྟོང་གིས་གདབ་བོ། །དེའི་ཚེ་འཁོར་རྣམས་མྱ་ངན་གྱིས་བརྒྱལ་ཞིང་ས་རྣམ་པ་དྲུག་ཏུ་གཡོས་པས་ལྷ་རྣམས་ཀྱིས་མཆོད་ཅིང༌། བརྒྱ་བྱིན་ལྷའི་དབང་པོས། རྒྱལ་པོ་ཆེན་པོ་ཤིན་ཏུ་བརྩོན་འགྲུས་བརྩམས་ཏེ། སྡུག་བསྔལ་ལ་ཅི་མི་སྙམ་པ་འདི་ཆོས་ཀྱི་ཕྱིར་རམ། འོན་ཏེ་བརྒྱ་བྱིན་ནམ་འཁོར་ལོས་སྒྱུར་བའི་རྒྱལ་པོའམ་བདུད་དམ་ཚངས་པའམ་དབང་ཕྱུག་ཆེན་པོ་གང་ཞིག་འདོད་པ་ཡིན། རྒྱལ་པོས་སྨྲས་པ། བདག་གིས་བྱས་པ་འདི་ནི་ཁམས་གསུམ་གྱི་བདེ་བ་མྱོང་བར་འདོད་པ་མ་ཡིན་གྱི། བསོད་ནམས་ཅི་སྙེད་ཡོད་པ་འདིས་སངས་རྒྱས་འདོད་པའི་ཕྱིར་རོ། །བརྒྱ་བྱིན་གྱིས་འགྱོད་པར་མ་གྱུར་ཏམ། རྒྱལ་པོས་འགྱོད་པར་མ་གྱུར་པའི་བདེན་ཚིག་སྔར་ལྟར་བརྗོད་པས་ལུས་སྔ་མ་ཁོ་ན་བཞིན་དུ་གྱུར་ནས། ལྷ་དང་མི་རྣམས་དགའ་མགུ་ཡི་རངས་པར་གྱུར་ཏོ། །
༈ཡང་སྔོན་འདས་པའི་དུས་བསྐལ་པ་ཚད་མེད་གྲངས་མེད་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཟས་གཙང་མ་ཉིད་རྒྱལ་པོ་ཚངས་པ་ལྷ་ཞེས་བྱ་བར་གྱུར་ལ། བཅོམ་ལྡན་འདས་ཉིད་དེའི་སྲས་རྒྱལ་ཚབ་པདྨ་{ཚབད་མགམ}གམ་ཞེས་བྱ་བར་འཁྲུངས་ཏེ། རྒྱལ་བུ་དེ་དམ་པའི་ཆོས་ལ་མོས་ཤིང་དགའ་བས་ཕྱོགས་ཀུན་ཏུ་བཙལ་ཀྱང་མ་རྙེད་ནས་མྱ་ངན་གྱིས་གདུངས་ཏེ་ཡི་མུག་པར་གྱུར་པ་ལས། བརྒྱ་བྱིན་ལྷའི་དབང་པོས་དེའི་བསམ་པ་ཤེས་ཤིང་རྟོགས་ནས། བྲམ་ཟེ་ཞིག་ཏུ་སྤྲུལ་ནས། གལ་ཏེ་མེའི་དོང་ཟབས་སུ་ཁྲུ་བཅུ་པའི་ནང་མེ་མུར་གྱིས་བཀང་ལ་དེའི་ནང་དུ་མཆོངས་ཏེ་མཆོད་པ་བྱེད་ནུས་ན་དམ་པའི་ཆོས་བསྟན་ཏོ་ཞེས་སྨྲས་པ་དང༌། རྒྱལ་བུས་སློབ་དཔོན་གྱི་ལུང་བཞིན་དུ་མེ་དོང་ཆེན་པོ་བྱས་སོ། །དེའི་ཚེ་རྒྱལ་པོ་དང་བཙུན་མོ་དང་བློན་པོ་དང་ཕོ་བྲང་གི་སླས་སོགས་ཀྱིས་རྒྱལ་བུ་དང་བྲམ་ཟེ་ལ་དེ་ལྟར་མི་མཛད་པར་ཡང་ཡང་གསོལ་བ་བཏབ་ཀྱང་མ་གནང་ནས། རྒྱལ་པོས་ཕོ་ཉ་བཏང་སྟེ་འཛམ་བུ་གླིང་ཀུན་ཏུ་གོ་བར་བྱས་ཏེ། ཐམས་ཅད་འདུས་ནས་རྒྱལ་བུ་ལ་དེ་ལྟར་མི་མཛད་པར་གསོལ་བ་བཏབ་ཀྱང༌། མ་བཟློག་སྟེ། རྒྱལ་བུས། ང་ནི་ཡུན་རིང་པོ་ནས་འཁོར་བར་འཁོར་བ་ན། ལུས་གྲངས་མེད་པ་ཞིག་འཕོས་པར་གྱུར་ཏེ། མིའི་ནང་དུ་སྐྱེས་པ་ན། འདོད་པས་ཆོག་མི་ཤེས་པས་གཅིག་ལ་གཅིག་འཚེ་ཞིང་གནོད་པར་གྱུར་ཏོ། །མཐོ་རིས་ཀྱི་ལྷར་སྐྱེས་ནའང་ལྷའི་ཚེ་ཟད་པ་ན་འདོད་པ་དང་བྲལ་བའི་སྡུག་བསྔལ་མྱོང་ངོ༌། །སེམས་ཅན་དམྱལ་བར་སྐྱེས་པ་ནའང་མེར་ཚིག་པ་དང༌། ཟངས་སུ་བསྐོལ་བ་དང༌། རལ་གྲི་དང་མཚོན་ཆས་དམྱལ་ཞིང་གཏུབས་པ་དང༌། གདུག་པའི་ཆུ་ལ་འབོག་པ་དང༌། རལ་གྲིའི་སོ་ལ་འཛེགས་ཤིང་ཉིན་གཅིག་ལའང་ཚེ་འཕོས་པ་གྲངས་མེད་པ་ཞིག་མྱོང་སྟེ། ན་བ་དང་འཆི་བའི་སྡུག་བསྔལ་རུས་པ་ལ་ཐུག་པ་བརྗོད་ཀྱིས་མི་ལང་བ་ཞིག་མྱོང་ངོ༌། །ཡི་དྭགས་སུ་སྐྱེས་པའང༌། ལུས་ཀྱིས་མི་བཟོད་པའི་སྡུག་བསྔལ་རྣམ་པ་སྣ་ཚོགས་མྱོང་ངོ༌། །དུད་འགྲོའི་སྐྱེ་གནས་སུ་ནི་ལུས་ཉིད་ཆུད་གཟན་དུ་གྱུར་ཏེ་ཁལ་ལྕི་བ་བཀལ་ན་རྩྭ་ལས་མི་ཟ་བའི་སྡུག་བསྔལ་བཟོད་པར་དཀའ་བ་མྱོང་བས་ལུས་དང་སྲོག་ཆུད་གསོན་ཀྱང༌། དམ་པའི་ཆོས་ཀྱི་ཕྱིར་དགེ་བའི་སེམས་ཅུང་ཟད་ཙམ་ཡང་བསྐྱེད་མ་མྱོང་བས། ད་ནི་ལུས་བཙོག་པ་དམན་པ་འདི་ཆོས་ཀྱི་ཕྱིར་མཆོད་པ་བྱེད་ཀྱི། བདག་གི་བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་བར་དུ་གཅོད་པའི་ལས་མ་བྱེད་ཅིགབདག་ནི་སངས་རྒྱས་སུ་བསྒྲུབ་པའི་ཕྱིར་ལུས་འདི་ཡོངས་སུ་གཏོང་སྟེ། ནམ་མངོན་པར་སངས་རྒྱས་ནས། ཁྱེད་རྣམས་ལ་ཆོས་ཀྱི་སྐུ་སྦྱིན་པར་བྱའོ། །ཞེས་སྨྲས་ཏེ། རྒྱལ་བུ་དེ་མེ་དོང་གི་ཁར་འགྲེང་ནས་བྲམ་ཟེ་ལ་སྔོན་དུ་ཆོས་སྟོན་པར་གསོལ་བས། བྲམ་ཟེ་དེས། བྱམས་པའི་སེམས་ནི་གོམས་པར་བྱོས། །ཞེ་སྡང་ཁྲོ་བའི་འདུ་ཤེས་སྤོངས། །སྙིང་རྗེ་ཆེན་པོས་སེམས་ཅན་སྐྱོབས། །ཀུན་ལ་སྙིང་བརྩེའི་མཆི་མ་གཟགས། །དགའ་བ་ཆེན་པོ་གོམས་པར་བྱ། །གཞན་ལའང་བདག་དང་མཐུན་པའི་ཆོས༑ ༑བྱང་ཆུབ་སེམས་ཀྱིས་བསྐྱབ་པ་ནི། །བྱང་ཆུབ་སེམས་དཔའི་སྤྱོད་པར་ལྡན། །ཞེས་ཚིགས་སུ་བཅད་པ་འདི་སྨྲས་མ་ཐག་ཏུ་མེ་དོང་དུ་མཆོངས་པ་ལས། བརྒྱ་བྱིན་དང་ཚངས་པའི་རྒྱལ་པོས་ལག་པ་ཡ་རེ་ནས་ཟིན་ཏེ། འདི་སྐད་ཅེས་སྨྲས་སོ། །འཛམ་བུ་གླིང་གི་འགྲོ་བ་ཐམས་ཅད་ནི་རྒྱལ་པོ་ཁྱོད་ཀྱི་བཀའ་དྲིན་གྱིས་མི་བདེ་བའི་བག་མེད་ན། ད་མེ་དོང་དུ་མཆོངས་ན་འབངས་ཐམས་ཅད་ཀྱི་ཕ་མ་ཚེ་འཕོས་པ་དང་འདྲ་བས། ཅིའི་ཕྱིར་འགྲོ་བ་ཐམས་ཅད་ཡོངས་སུ་བཏང་སྟེ། མེ་དོང་དུ་མཆོངས་ཞེས་སྨྲས་པས། རྒྱལ་བུ་དེས་ལྷའི་རྒྱལ་པོ་དང༌། འཁོར་མང་པོ་ལ་བལྟས་ཏེ་ཁྱོད་ཀྱིས་བདག་བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་བར་དུ་གཅོད་པའི་ལས་མ་བྱེད་ཅིག་ཅེས་སྨྲས་པ་དང༌། ཐམས་ཅད་ཅང་མི་སྨྲ་བ་དང་མེ་དོང་དུ་མཆོངས་སོ། །དེའི་ཚེ་གནམ་ས་རབ་ཏུ་གཡོས་སོ། །བར་སྣང་གི་ལྷ་རྣམས་ཀྱང་ངུས་ནས་མཆི་མ་ཆར་བཞིན་དུ་བབ་བོ། །མེ་དོང་དེ་ཡང་མེ་ཏོག་གི་རྫིང་བུར་གྱུར་ཏོ། །རྒྱལ་བུ་དེ་ཡང་པདྨའི་སྟེང་དུ་འདུག་པར་གྱུར་ནས། ལྷ་རྣམས་ཀྱིས་མེ་ཏོག་གི་ཆར་པུས་མོ་ནུབ་པ་ཙམ་དུ་ཕབ་པར་གྱུར་ཏོ། །
༈ ཡང་བསྐལ་པ་གྲངས་མེད་ཚད་མེད་པ་འདས་པའི་ཕ་རོལ་ན། ཡུལ་ཝཱ་རཱ་ཎ་སཱི་ན། དྲང་སྲོང་ལྔ་བརྒྱ་ཞིག་གནས་ཏེ་བདག་ཅག་གི་སྟོན་པ་ནི་དྲང་སྲོང་དེ་དག་གི་སྟོན་པ་ཨུད་པ་ལ་ཞེས་བྱ་བར་འཁྲུངས་ཏེ། དེ་དམ་པའི་ཆོས་སློབ་ཅིང་བསྒོམས་པ་ལ་དགའ་བས་ཀུན་ཏུ་རྒྱུ་ཞིང༌། སུ་ལ་དམ་པའི་ཆོས་ཡོད་པ་དེ་བདག་ལ་སྨྲ་ན། ཅི་དང་ཅི་འདོད་པ་སྦྱིན་ཅིང་དེའི་གཡོག་བྱའོ་ཞེས་བསྒྲགས་པ་དང༌། བྲམ་ཟེ་ཞིག་དེར་འོངས་ནས། གལ་ཏེ་ཁྱོད་ཀྱིས་པགས་པ་བཤུས་ཏེ་ཤོག་ཤོག་ཏུ་བྱས་ལ། རུས་པ་ནི་སྨྱུ་གུར་བྱས། ཁྲག་ནི་སྣག་ཚལ་བྱས་ཏེ། ངས་བསྟན་པའི་ཆོས་ཡི་གེར་འབྲི་ནུས་ན་ཁྱོད་ལ་ཆོས་བསྟན་ཏོ། །ཞེས་སྨྲས་པས། དྲང་སྲོང་དེ་རབ་ཏུ་དགའ་མགུ་རངས་ཏེ། དེ་བཞིན་གཤེགས་པའི་བསྟན་པ་ལ་བསྐུར་སྟིར་བྱ་བའི་ཕྱིར་པགས་པ་བཤུས་ནས་ཤོག་ཤོག་ཏུ་བྱས། རུས་པ་སྨྱུ་གུར་བྱས། ཁྲག་ལ་སྣག་ཚལ་བྱས་ནས། དུས་ལ་བབ་ཀྱི་མྱུར་དུ་གསུངས་ཤིག་ཅེས་སྨྲས་པ་དང༌། བྲམ་ཟེས། ལུས་ཀྱི་སྤྱོད་པ་རབ་བསྡམས་ཤིང༌། །སྲོག་གཅོད་རྐུ་དང་གཡེམ་མི་བྱ། །ཕྲ་མ་བརྫུན་དང་ཚིག་རྩུབ་དང༌། །འཁྱལ་བ་སྨྲ་བར་མི་བྱའོ། །འདོད་པ་རྣམས་ལ་མི་ཆགས་ཤིང༌། །ཞེ་སྡང་སེམས་ཀྱང་མེད་པར་བྱོས། །ངན་པར་བལྟ་བ་ཀུན་སྤངས་ན། །བྱང་ཆུབ་སེམས་དཔའི་སྤྱོད་པའོ། །ཞེས་ཚིགས་སུ་བཅད་པ་འདི་དག་སྨྲས་མ་ཐག་ཏུ། ཡི་གེར་བྲིས་ནས་འཛམ་བུ་གླིང་ཀུན་ཏུ་བསྒྲགས་ཏེ། མི་མང་པོ་ཐམས་ཅད་ཀྱིས་དེ་ལ་སློབ་ཅིང་བསྟན་པ་བཞིན་དུ་ནན་ཏན་བྱེད་དུ་བཅུག་གོ།
༈ ཡང་སྔོན་འདས་པའི་དུས་བསྐལ་པ་གྲངས་མེད་པའི་ཕ་རོལ་ན། བཅོམ་ལྡན་འདས་ཉིད་འཛམ་བུ་གླིང་འདིར་རྒྱལ་པོ་ཤི་བི་ཞེས་བྱ་བར་སྐུ་འཁྲུངས་ཏེ། རྒྱལ་པོ་དེ་ནི་འཛམ་བུ་གླིང་འདི་ལ་དབང་མཛད་དེ་ཐམས་ཅད་ལ་བྱམས་པ་དང་སྙིང་རྗེས་མ་ཁྱབ་པ་མེད་དོ། །དེའི་ཚེ་ལྷའི་དབང་པོ་བརྒྱ་བྱིན་ལ་འཆི་ལྟས་བྱུང་བས་ཤིན་ཏུ་མི་དགའ་སྟེ་མྱ་ངན་བྱེད་པ། བི་ཤྭ་ཀརྨས་མཐོང་ནས་རྒྱུ་མཚན་དྲིས་པས། བརྒྱ་བྱིན་གྱིས། ང་ནི་ཚེའི་དུས་བྱེད་དུ་ཉེ་བས་ཚེ་འཕོས་པའི་ལྟས་མངོན་དུ་བྱུང་ན། འཇིག་རྟེན་འདིར་སངས་རྒྱས་ཀྱི་ཆོས་ནི་ནུབ་པར་གྱུར་ཏེ། བྱང་ཆུབ་སེམས་དཔའ་ཡང་མི་བཞུགས་ན། ཁོ་བོ་གང་ལ་སྐྱབས་སུ་འགྲོ་བ་མི་ཤེས་པས་མྱ་ངན་བྱེད་དོ། །བི་ཤྭ་ཀརྨས་སྨྲས་པ། འཛམ་བུ་གླིང་ན་རྒྱལ་པོ་ཆེན་པོ་བྱང་ཆུབ་སེམས་དཔའི་སྤྱད་པ་སྤྱོད་པ་ཤི་བི་ཞེས་བྱ་བ་ཞིག་བཞུགས་ཏེ། ཤིན་ཏུ་ཡི་དམ་བརྟན་ཞིང་བརྩོན་འགྲུས་བརྩམས་པས་གདོན་མི་ཟ་བར་མངོན་པར་འཚང་རྒྱ་སྟེ། དེ་ལ་སྐྱབས་སུ་སོང་ནས་འཇིགས་པ་ལས་རྣམ་པར་ཐར་བར་འགྱུར་རོ། །སྨྲས་པས། བརྒྱ་བྱིན་གྱིས། བདག་ནི་དེ་ལ་ངན་སེམས་མིན། །གསེར་ལྟར་སད་ན་མངོན་པར་འགྱུར། །བདེན་པ་རྟོགས་པར་འདོད་པས་ན། །བྱང་ཆུབ་སེམས་དཔའ་སད་པར་བྱ། །ཞེས་སྨྲས་ནས། བྱང་ཆུབ་སེམས་དཔའ་ཡིན་མིན་ཉམས་སད་པའི་ཕྱིར། བི་ཤྭ་ཀརྨ་ཕུག་རོན་དང༌། བརྒྱ་བྱིན་ཁྲར་སྤྲུལ་ནས་བཟུང་ལ་ཐུག་པར་བདས་ནས། ཕུག་རོན་རྒྱལ་པོའི་མཆན་ཁུང་དུ་ཞུགས་ཏེ་རྒྱལ་པོ་ལ་སྲོག་གི་སྐྱབས་གསོལ་ཏོ། །ཁྲ་ཡང་དེའི་མོད་ལ་ཕྱིན་ཏེ། རྒྱལ་པོ་ལ་འདི་བདག་གི་ཟ་སྐལ་ལགས་པས་མྱུར་དུ་བདག་ལ་སྩོལ་ཅིགབདག་ནི་བཀྲེས་པས་རབ་ཏུ་ཉེན་ནོ། །ཞེས་སྨྲས་པ་དང༌། རྒྱལ་པོས་ཁོ་བོས་ནི་བདག་ལ་སྐྱབས་སུ་འོངས་སོ་ཅོག་ལ་ཕྱིར་མི་གཏོང་བར་དམ་བཅས་པས། འདི་ཡང་མི་སྦྱིན་ནོ། །ཁྲས་སྨྲས་པ། ཐམས་ཅད་ཀྱི་སྐྱབས་མཛད་དོ་ཞེ་ན། གལ་ཏེ་བདག་གི་ཟས་མི་བསྩལ་ན་བདག་ཀྱང་འཚོ་བ་དང་བྲལ་ན། ཅི་བདག་ཀྱང་ཐམས་ཅད་ཀྱི་ནང་དུ་མ་གཏོགས་སམ། རྒྱལ་པོས་སྨྲས་པ། ཁྱོད་ལ་ཤ་གཞན་ཞིག་བྱིན་ན་ཟའམ། ཁྲས་སྨྲས་པ། གསར་དུ་བསད་པའི་ཤ་རློན་པ་མཆིས་ན་རུང་ངོ༌། །དེར་རྒྱལ་པོས། གསར་དུ་བསད་པའི་ཤ་རློན་པ་གཞན་ཞིག་སྦྱར་ན། གཅིག་བསད་དེ་གཅིག་གསོ་བར་རིགས་པ་མ་ཡིན་ཞིང་སེམས་ཅན་ཐམས་ཅད་ནི་སྲོག་ཕངས་པར་མཚུངས་པས་བདག་ཉིད་ཀྱི་ཤས་བསླུ་བར་རིགས་སོ་སྙམ་ནས་གྲི་རྣོན་པོས་རང་གི་བརླའི་ཤ་བཅད་ནས་ཁྲ་ལ་བྱིན་ཏེ། ཕུག་རོན་གྱི་སྲོག་བསླུས་སོ། །དེར་ཁྲས་སྨྲས་པ། རྒྱལ་པོ་ཁྱོད་སྦྱིན་བདག་ཏུ་གྱུར་ཏེ་ཐམས་ཅད་ལ་སྙོམས་ན། ཕུག་རོན་གྱི་ལྕིད་དང་མཉམ་པར་མཛོད་ཅིགརྒྱལ་པོས་སྲང་བླང་སྟེ། ལོགས་ཤིག་ཏུ་ཕུག་རོན་བཞགལོག་ཤིག་ཏུ་ཤ་བཅད་དེ་སྤུངས་པ་དང༌། བརླའི་ཤ་ཟད་ཀྱང་ཕུག་རོན་པས་ཡང་ངོ༌། །ཕྲག་པ་གཉིས་དང༌། རྩིབ་ལོགས་གཡས་གཡོན་དང༌། ལུས་ཀྱི་ཤ་ཟད་པར་བཅད་ཀྱང༌། ཕུག་རོན་དང་མཉམ་པར་མ་གྱུར་ནས། རྒྱལ་པོ་ཉིད་བཞེངས་ཏེ་སྲང་གི་ནང་དུ་འགྲོ་བར་བརྩམས་པ་ན་ཉམས་ཀྱིས་མ་ནུས་ཏེ་ས་ལ་འགྱེལ་ནས་བརྒྱལ་ལོ༑ ༑བརྒྱལ་སངས་པ་ན་བརྩོན་འགྲུས་བརྩམ་པའི་དུས་ལ་བབ་སྟེ། ལེ་ལོ་བྱ་བའི་དུས་མ་ཡིན་ནོ་སྙམ་དུ་དགོངས་ཏེ་རང་གི་སེམས་ལ་སྒོ་དུ་མ་ནས་སྨད་དེ། འབད་པ་ཆེན་པོས་སྲང་གི་ནང་དུ་ཕྱིན་པ་དང༌། ད་ནི་ལེགས་སོ་ཞེས་རབ་ཏུ་དགའ་བའི་སེམས་སྐྱེས་སོ། །དེའི་ཚེ་ས་རྣམ་པ་དྲུག་ཏུ་གཡོས་ནས། གཟུགས་ཁམས་མན་གྱི་ལྷ་རྣམས་ཀྱིས་མངོན་པར་མཆོད་དོ། །དེར་བརྒྱ་བྱིན་རང་གི་གཟུགས་སུ་བསྒྱུར་ནས། འདི་ལྟ་བུའི་དཀའ་བ་མཛད་པ་འདིས་ཅི་ཞིག་བཞེད། བྱང་ཆུབ་སེམས་དཔས་སྨྲས་པ། བདག་འདོད་པ་ནི་ཁམས་གསུམ་གྱི་ཆེ་བ་ཅན་གྱི་ལོངས་སྤྱོད་འདོད་པ་མ་ཡིན་ཏེ། བསོད་ནམས་ཅི་བྱེད་ཀྱང་བླ་ན་མེད་པའི་བྱང་ཆུབ་འདོད་དོ་ཞེས་སྨྲས་པ་དང༌། བརྒྱ་བྱིན་གྱིས། འདི་ལྟར་སྡུག་བསྔལ་བ་ལ་མི་འགྱོད་དམ༑ རྒྱལ་པོས་འགྱོད་པ་མེད་པའི་བདེན་པའི་ཚིག་བརྗོད་པས་ལུས་སྔོན་བས་ཀྱང་ལྷག་པར་བཟང་བར་གྱུར་ཏེ། ལྷ་དང་མིའི་འཇིག་རྟེན་དུ་བཅས་པ་ཐམས་ཅད་དགའ་མགུ་རངས་ཏེ༑ ངོ་མཚར་བར་གྱུར་ཏོ། །གཞན་ཡང་ཚངས་པའི་རྒྱལ་པོས་དེ་བཞིན་གཤེགས་པའི་སྤྱན་སྔར་ཐལ་མོ་སྦྱར་ཏེ་དེ་བཞིན་གཤེགས་པས་སྔོན་གྱི་སྐུ་ཚེ་ལ་ཆོས་ཇི་ལྟར་བཙལ་བ་དང༌། སེམས་ཅན་གྱི་སླད་དུ། དབུ་སྟོང་ཙམ་ཡང་བཏང་བར་གྱུར་ཏོ། །ཞེས་བསྟོད་ཅིང་བསྔགས་པར་བྱས་སོ། །ཞེས་གསུངས་པས་མཚོན་ཏེ་སངས་རྒྱས་བཅོམ་ལྡན་འདས་ནི་རྒྱུ་མེད་པར་བརྩེ་བའི་བདག་ཉིད་དེ། སེམས་ཅན་མང་པོ་བསྐྱབ་པའི་སླད་དུ། དམ་པའི་ཆོས་འཚོལ་བ་སོགས་ཀྱི་ཕྱིར། རང་གི་སྐུ་སྲོག་ལའང་མ་གཟིགས་ཏེ་དཀའ་བ་དཔག་ཏུ་མེད་པ་བསྒྲུབས་ནས༑ རྩོད་པའི་དུས་འདིར་མངོན་པར་སངས་རྒྱས་ཏེ། ཆོས་ཀྱི་འཁོར་ལོ་བསྐོར་བར་མཛད་པས་འཇིག་རྟེན་ན། དཀོན་མཆོག་གསུམ་པོ་མངོན་སུམ་དུ་གྱུར་ཏོ། །དེའི་ཕྱིར་སངས་རྒྱས་ཀྱི་བཀའ་དྲིན་རྗེས་སུ་འཚོབ་པ་དང། དམ་པའི་ཆོས་རྙེད་པར་དཀའ་བའི་ཚུལ་ལ་ལེགས་པར་བསམ་ནས་གུས་པས་ཉན་ཅིང་ནན་ཏན་གྱིས་སྒྲུབ་པ་ལྷུར་ལེན་པར་བྱའོ། །
༈ གཞན་ཡང་གླེང་གཞི་སྟོན་པ་མཉན་ཡོད་ན་བཞུགས་པའི་ཚེ། གྲོང་ཁྱེར་དེར་རྒན་མོ་ཞིག་ལ་བུ་རྟག་ཏུ་རྐུ་བ་གཉིས་ཤིག་ཡོད་པ་དེ། ནོར་བདག་གིས་ཟིན་ནས་ཁྲིམས་ལ་སྦྱར་བས་བསད་པ་ལ་ཐུག་ནས་གཤེད་མས་གསོད་པའི་གནས་ཁྲིད་པ་ན། བཅོམ་ལྡན་འདས་རྒྱང་རིང་མོ་ནས་གཤེགས་པ་མཐོང་སྟེ། མ་སྨད་ཀྱིས་དེའི་ཕྱོགས་སུ་ཕྱག་འཚལ་ནས་གུམ་ལ་ཐུག་པ་འདིའི་སྐྱབས་མཛད་དུ་གསོལ་ཅེས་སྨྲས་པས། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ཏེ། རྒྱལ་པོ་ལ་གསོལ་བ་འདེབས་སུ་བཏང་བ་དང་རྒྱལ་པོས་ཀྱང་བཅོམ་ལྡན་འདས་ཀྱི་བཀའ་བཞིན་དུ་བཏང་བས། དེ་གཉིས་བཅོམ་ལྡན་འདས་ཀྱི་བཀའ་དྲིན་དྲན་པས་རབ་ཏུ་དགའ་བ་སྐྱེས་ཏེ། སྟོན་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་ཅིང༌། མ་རྒན་མོ་དེ་ཡང་ཆོས་ཐོས་པས་ཕྱིར་མི་འོང་གི་འབྲས་བུ་ཐོབ་བོ། །དེའི་ཚེ་ཀུན་དགའ་བོ་ངོ་མཚར་དུ་གྱུར་པ་ལ་བཅོམ་ལྡན་འདས་ཀྱི་བཀའ་སྩལ་པ། མ་སྨད་གསུམ་པོ་འདི་ནི་ངས་ད་ལྟར་འདི་འབའ་ཞིག་ཏུ་མ་ཟད། སྔོན་གྱི་དུས་ན་འང་བཀའ་དྲིན་གྱིས་གསོས་པ་ཡིན་ཏེ། སྔོན་འདས་པའི་དུས་བསྐལ་པ་གྲངས་མེད་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཤིང་རྟ་ཆེན་པོ་ཞེས་བྱ་བ་ཞིག་བྱུང་སྟེ། དེ་ལ་སྲས་གསུམ་གྱི་ཆེ་བ་སྒྲ་ཆེན་པོ། འབྲིང་པོ་ལྷ་ཆེན་པོ། ཐ་ཆུང་སེམས་ཅན་ཆེན་པོ་ཞེས་བྱ་སྟེ། ཕྱི་མ་ནི་བྱམས་པ་དང་སྙིང་རྗེ་ལྡན་ཏེ་ཐམས་ཅད་ལ་བུ་གཅིག་པ་དང་འདྲའོ། །དེའི་ཚེ་རྒྱལ་བློན་བཙུན་མོ་སྲས་དང་བཅས་ཕྱི་རོལ་དུ་སྐྱོ་སངས་སུ་ཆས་པ་ལས། རྒྱལ་བློན་རྣམས་ཅུང་ཟད་ངལ་གསོ་བའི་བར་དུ་སྲས་གསུམ་པོ་ནགས་ཁྲོད་དུ་སོང་བ་ལས། སྟག་མོ་ཞིག་བུ་བྱུང་ནས་ཞག་དུ་མ་ལོན་པ་བཀྲེས་ཤིང་སྐོམ་པས་ཉེན་ཏེ། ཕྱིར་ཡང་བུ་ཟོས་ལ་ཐུག་པ་ཞིག་མཐོང་ནས་ཐ་ཆུང་གིས་ཕུ་བོ་གཉིས་ལ། སྟག་མོ་འདིས་ཟས་སུ་ཅི་ཟ་དྲིས་པས༑ དེ་གཉིས་ཀྱིས། བསད་མ་ཐག་པའི་ཤ་རློན་པ་དང་ཁྲག་དྲོན་མོའོ། །ཡང་གང་སུ་ཡང་རུང་སྟེ་དེ་ལྟ་བུའི་དངོས་པོས་འདིའི་སྲོག་སྐྱབས་ནུས་པ་ཡོད་དམ། དེ་གཉིས་ཀྱིས། དེ་ནི་ཤིན་ཏུ་དཀའོ། །དེ་ནས་ཐ་ཆུང་གིས་འདི་སྙམ་དུ་བསམ་སྟེ། བདག་ཡུན་རིང་པོར་འཁོར་བ་ན་འཁོར་ཞིང༌། ལུས་སྲོག་གྲངས་མེད་པ་ཞིག་ཆུད་གསན་ཏེ། འགའ་ཡང་དོན་ཡོད་པར་མ་གྱུར་པས། ད་རེས་ལུས་འདི་གཏོང་བར་བྱའོ་སྙམ་ནས། ཕུ་བོ་གཉིས་ལ་མཆེད་གཉིས་སྔར་གཤེགས་ཤིག་དང༌། བདག་དོན་ཞིག་གཉེར་ཏེ་སླད་བཞིན་དུ་མཆིའོ། །ཞེས་སྨྲས་ནས། ཐབས་ཀྱི་སྟག་མོའི་དྲུང་ཕྱིན་ཏེ་ཉལ་ཡང་སྟག་མོ་ཁ་འཐམ་པས་ཟ་མ་ནུས་སོ། །དེར་རྒྱལ་བུས་ཤིང་གི་ཚལ་པ་རྣོན་པོས་ལུས་ལ་ཁྲག་ཕྱུང་ནས་སྟག་མོ་ལ་བལྡག་ཏུ་བཅུག་པ་དང་ཁ་ཡང་ཕྱེས་ནས་ལུས་ཀྱི་ཤ་མ་ལུས་པ་ཟོས་སོ། །ཕུ་བོ་གཉིས་ཀྱིས་སྒུག་པས་རིང་ཞིག་ཏུ་མ་འོངས་པས། སྔར་སྨྲས་པའི་ཚུལ་ལ་བརྟགས་ན་གདོན་མི་ཟ་བར་སྟག་མོ་ལྟོགས་པས་བསད་དོ་སྙམ་ནས་བལྟར་ཕྱིན་པས། དེ་ལྟར་མཐོང་ནས་བརྒྱལ་ཞིང་འགྱེལ་ལོ༑ ༑དེའི་ཚེ་ཡུམ་གྱི་རྨི་ལམ་དུ། ཕུག་རོན་གསུམ་ཞིག་ཀུན་ཏུ་འཕུར་ཞིང་རྩེ་བ་ལས། ཐ་ཆུང་ཁྲས་ཁྱེར་བ་རྨིས་པས། སད་པ་ན་སྙིང་མི་དགའ་ཞིང་སྲས་གསུམ་ཚོལ་དུ་བཏང་བས། རིང་པོར་མ་ལོན་པར་རྒྱལ་བུ་གཉིས་འོངས་ནས་ལོ་རྒྱུས་བཤད་པས་ཡུམ་ཡང་བརྒྱལ་ཞིང་ས་ལ་འགྱེལ་ལོ། །དེ་ནས་དྲན་པ་རྙེད་པ་ན། རྒྱལ་པོ་ཡབ་ཡུམ་སོགས་གནས་དེར་བལྟ་བར་ཕྱིན་ཏེ་རུས་པ་དང་ཁྲག་འཐོར་བ་ལ་བལྟ་ཞིང་མྱ་ངན་བྱེད་དོ། །དེའི་ཚེ་རྒྱལ་བུ་ཚེ་འཕོས་པ་དགའ་ལྡན་དུ་སྐྱེས་ནས། རང་གི་ཕ་མས་མྱ་ངན་བྱེད་པ་མཐོང་ནས་ནམ་མཁའ་ལས་བབ་ནས་སྟེང་གི་ནམ་མཁར་འཁོད་པས་སྤྲོ་བ་བསྐྱེད་པའི་ཚིག་གིས་ཡབ་ཡུམ་གྱི་མྱ་ངན་སེལ་བར་བྱས་ཤིང༌། ཡབ་ཡུམ་གཉིས་ཀྱིས་ཀྱང་རིན་ཆེན་སྣ་བདུན་གྱིས་སྒྲོམ་བུ་བྱས་ཏེ་རུས་བུ་དེའི་ནང་དུ་བཅུག་སྟེ་མཆོད་རྟེན་བྱས་སོ། །དེའི་ཚེ་རྒྱལ་པོ་ཤིང་རྟ་ཆེན་པོ་ནི་ཟས་གཙང་མ་དང༌། དེའི་བཙུན་མོ་ནི་ཡུམ་སྒྱུ་མ་ལྷ་མཛེས་མ། སྲས་ཆེ་བ་སྒྲ་ཆེན་པོ་ནི་བྱམས་པ༑ འབྲིང་པོ་ལྷ་ཆེན་པོ་ནི་བ་མི་སུ་ཏྲ། ཐ་ཆུང་སེམས་ཅན་ཆེན་པོ་ནི་བཅོམ་ལྡན་འདས་ཉིད་དང༌། སྟག་མོ་མ་བུ་ནི་ད་ལྟའི་མ་སྨད་གསུམ་ཡིན་པར་གསུངས་པས་འཁོར་རྣམས་ངོ་མཚར་ཞིང་ཡི་རངས་པར་གྱུར་ཏོ། །
༈ ཡང་བཅོམ་ལྡན་འདས་མཉན་ཡོད་ན་བཞུགས་པའི་ཚེ་ནམ་གྱི་སྟོད་ལ་ལྷ་གཉིས་བཅོམ་ལྡན་འདས་ཀྱི་དྲུང་དུ་ཆོས་ཉན་དུ་འོང་བ་ན། ལྷ་དེ་གཉིས་ཀྱི་ལུས་ཀྱི་འོད་ཀྱིས་རྒྱལ་བུ་རྒྱལ་བྱེད་ཀྱི་ཚལ་གསེར་གྱི་མདོག་ལྟར་གཅིག་ཏུ་སྣང་བར་བྱས་སོ། །དེ་ལ་བཅོམ་ལྡན་འདས་ཀྱིས་ཆོས་བསྟན་པས་སེམས་རྣམ་པར་གྲོལ་ཏེ། གཉིས་ཀས་བྱང་ཆུབ་ཀྱི་འབྲས་བུ་ཐོབ་ནས་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་ཕྱིར་ཡང་ལྷ་གནས་སུ་སོང་ངོ༌། །ཕྱིར་ཉིན་ཀུན་དགའ་བོས། ལྷ་དེ་གཉིས་ཀྱི་སྔོན་གྱི་ལས་ཅི་ཞིག་བགྱིས་པས་དེ་འདྲ་བའི་འབྲས་བུ་ཐོབ་པར་གྱུར་ཞུས་པས། བཅོམ་ལྡན་འདས་ཀྱིས། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ཅིང་སྐུ་མྱ་ངན་ལས་འདས་ནས་དམ་པའི་ཆོས་ཀྱང་འཇིག་ལ་ཉེ་བ་ན། བྲམ་ཟེ་གཉིས་ཀྱི་ཉིན་ཞག་གཅིག་པའི་བསྙེན་གནས་ཡན་ལག་བརྒྱད་པའི་ཁྲིམས་མནོས་ཏེ༑ གཅིག་གི་ལྷར་སྐྱེ་བ་དང་གཅིག་གི་རྒྱལ་པོར་སྐྱེ་བར་སྨོན་ལམ་བཏབ་བོ། །རྒྱལ་པོར་སྨོན་པ་དེས་ནི་ཚུལ་ཁྲིམས་སྐྱོན་མེད་པར་བསྲུངས་པས་རྒྱལ་པོའི་རིགས་སུ་སྐྱེས་ལ། ལྷར་སྨོན་པ་དེས་ནི་དེ་ནུབ་ཁྱིམ་དུ་ཕྱིན་ཏེ་ལོ་རྒྱུས་སྨྲས་པས། རང་གི་ཆུང་མས། གལ་ཏེ་བདག་དང་ལྷན་ཅིག་ཟན་མི་ཟ་ན་ཀུན་ཏུ་རྒྱུ་གཞན་དག་ལ་གཏམ་བསྙད་དེ་གནས་ནས་སྐྲོད་དུ་གཞུག་གོ་ཞེས་བསྡིགས་པས་སྐྲག་ནས་དུས་མ་ཡིན་པར་ཟན་ཟོས་པས་ཚུལ་ཁྲིམས་ཞིག་སྟེ་ཀླུར་སྐྱེས་སོ། །དེའི་ཚེ་རྒྱལ་པོར་སྐྱེས་པ་དེའི་བཟའ་ཤིང་གི་ར་བ་སྲུང་བ་ཞིག་ཉིན་རེ་བཞིན་དུ་ཤིང་ཐོག་སྣ་ཚོགས་རྒྱལ་པོའི་དྲུང་དུ་སྐྱེལ་བ་ལས། ཕྱིས་སུ་དུས་གཞན་ཞིག་ན༑ ཆུ་མིག་གཅིག་གི་ནང་ནས་ཀུ་ཤུ་ཁ་དོག་དྲི་བསུང་ཕུན་སུམ་ཚོགས་པ་ཞིག་རྙེད་པ་ཕོ་བྲང་གི་སྒོ་སྲུང་བ་ལ་བྱིན་ནོ། །དེས་ཉུག་རུམ་པ་དང༌། ཉུག་རུམ་པས་བཙུན་མོ། བཙུན་མོས་རྒྱལ་པོ་ལ་ཕུལ་བས། རྒྱལ་པོས་གང་ནས་བྱུང་རྩད་བཅད་པ་ན་མཐར་ར་བ་སྲུང་བ་ལ་ཐུག་ནས། དེ་ལ་རྒྱལ་པོས། ངའི་བཟའ་ཤིང་གི་ར་བ་ན་ཤིང་ཐོག་འདི་ལྟ་བུ་ཡོད་ན་ང་ལ་ཅིའི་ཕྱིར་མི་འབུལ། དེས་ལོ་རྒྱུས་ཞིབ་ཏུ་གསོལ་ཀྱང་མ་གསན་པ། དེང་ཕྱིན་ཆད་ཀུ་ཤུ་འདི་ལྟ་བུ་རྟག་ཏུ་ཕུལ་ཅིག གལ་ཏེ་མ་རྙེད་ན་ལུས་དུམ་བུར་བཅད་དོ། །ཞེས་བསྡིགས་པས༑ ར་བ་སྲུང་བ་དེ་ཕྱིར་རང་གནས་སུ་སོང་ནས་མྱ་ངན་བྱེད་ཅིང་ངུས་པའི་སྒྲ་ཀླུར་སྐྱེས་པ་དེས་ཐོས་ནས། དེ་མིར་སྤྲུལ་ནས་དེ་ལ་ཁྱོད་ཅིའི་ཕྱིར་མི་དགའ་ཞིང་ངུུ༌། དེས་ལོ་རྒྱུས་ཞིབ་པར་བསྙད་པས། ཀླུ་དེ་མི་སྣང་བར་གྱུར་ནས་རིང་པོར་མ་ལོན་པར་གསེར་གྱི་གཞོང་པ་ཞིག་ཤིང་ཏོག་བཟང་པོས་བཀང་སྟེ་མི་དེ་ལ་བྱིན་ནས་ཁྱེད་ཀྱིས་ཤིང་ཏོག་འདི་ཁྱེར་ལ་རྒྱལ་པོ་ལ་ཕུལ་ཏེ་ཕྲིན་འདི་སྐྱོལ་ཅིག་རྒྱལ་པོ་དང་བདག་གཉིས་བཤེས་ཏེ། སྔོན་ཀུན་ཏུ་རྒྱུ་ཡིན་པ་ལས། ཉིན་ཞག་གཅིག་པའི་ཁྲིམས་བརྒྱད་མནོས་ཏེ། སོ་སོར་སྨོན་ལམ་བཏབ་པ་ལས། རྒྱལ་པོས་ནི་ཚུལ་ཁྲིམས་བསྲུངས་པས་རྒྱལ་པོར་གྱུར་ལ་བདག་ནི་ཚུལ་ཁྲིམས་ཉམས་པས་ཀླུར་སྐྱེས་ཀྱི། ང་ཡང་ཁྲིམས་བསྲུང་ཞིང་ལུས་འདི་ལས་ཐར་བར་འདོད་པས། ཉིན་ཞག་གཅིག་པའི་ཁྲིམས་བརྒྱད་ཀྱི་ཆོ་ག་བདག་ལ་སྩལ་ཏུ་གསོལ། ཅི་སྟེ་མ་གནང་ན་རྒྱལ་པོའི་ཡུལ་ཡང་རྒྱ་མཚོར་བསྒྱུར་རོ་ཞེས་ཕྲིན་སྤྲིང་བ་ལྟར་མི་དེས་རྒྱལ་པོ་ལ་རྫོགས་པར་བསྙད་ནས་ཤིང་ཏོག་ཕུལ་ལོ། །དེར་རྒྱལ་པོ་མྱ་ངན་གྱིས་ནོན་ཏེ། དེའི་ཚེ་ན་འཇིག་རྟེན་ན་སངས་རྒྱས་ཀྱང་མི་བཞུགས། དམ་པའི་ཆོས་ཀྱང་ནུབ་པས་བསྙེན་གནས་ཀྱི་དཔེ་མི་རྙེད་ལ། དེ་མ་རྙེད་ན་ཀླུས་ཡུལ་ཁམས་བརླག་པར་དོགས་ནས། བློན་པོ་མཆོག་གཅིག་ཡོད་པ་ལ། ཀླུ་ཞིག་གིས་ང་ལ་ཁྲིམས་བརྒྱད་ཀྱི་དཔེ་སློང་གིས། ཁྱོད་ཀྱིས་ཚོལ་ཅིག གལ་ཏེ་མ་རྙེད་ན་བསད་དོ་ཞེས་བསྒོའོ། །དེར་བློན་པོ་དེ་ཤིན་ཏུ་མི་དགའ་བཞིན་དུ་སོང་ནས་ཁྱིམ་དུ་ཕྱིན་པ་ན། བློན་པོ་དེ་ལ་ཕ་རྒས་འཁོགས་ཤིག་ཡོད་པ་དེས། སྔོན་ཆད་ནི་བདག་གི་བུ་འཛུམ་མུལ་ཏེ་མདངས་དང་བཅས་པས་གཏམ་ཟེར་ན། དེང་ཅིའི་ཕྱིར་སྔོན་དང་མི་འདྲ་བར་ངོ་འཛུམ་ནག་སྟེ་གཏམ་སྨྲ་ཞེས་དྲིས་པས། དེས་ཇི་ལྟར་གྱུར་པ་བརྗོད་པས། ཕ་དེས་སྨྲས་པ། བདག་གི་ཁྱིམ་ན་ཀ་བ་ཞིག་ལས་རྟག་ཏུ་འོད་འབྱུང་སྟེ། དེའི་ནང་ན་ཅི་ཡོད་ལྟོས་ཤིག་ཅེས་བསྒོ་བ་དང༌། ཀ་བ་ཕྱུང་ནས་གཤགས་པས། དེའི་ནང་ན་རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱི་མདོ་དང༌། ཉིན་ཞག་གཅིག་པའི་ཁྲིམས་བརྒྱད་ཀྱི་དཔེ་བྱུང་ནས། བློན་པོས་རྒྱལ་པོ་ལ་ཕུལ། རྒྱལ་པོས་བསྙེན་གནས་ཀྱི་དཔེ་གསེར་གྱི་སྒྲོམ་བུར་བཅུག་ནས་ཀླུ་ལ་བསྐུར་བས། ཀླུས་དྲིན་ལན་དུ་རིན་པོ་ཆེ་མང་དུ་ཕུལ་ཞིང༌། ཀླུ་དང་རྒྱལ་པོ་གཉིས་ཀས་ཉིན་ཞག་གཅིག་པའི་བསྙེན་གནས་ཀྱི་ཁྲིམས་བརྒྱད་སྲུང་བས་གཉིས་ཀ་ཚེ་འཕོས་ནས་ལྷན་ཅིག་ཏུ་ལྷར་སྐྱེས་ཏེ། དེ་གཉིས་མདངས་ནམ་གྱི་ཆ་སྟོད་ལ་ངའི་སྤྱན་སྔར་འོངས་ཏེ། ཅི་རིགས་པར་ཆོས་བསྟན་པས། རྒྱུན་ཞུགས་ཀྱི་འབྲས་བུ་ཐོབ་ནས༑ ངན་སོང་གསུམ་དང་ཡོངས་སུ་བྲལ་ཏེ། ལྷ་དང་མིའི་ལོངས་སྤྱོད་མྱོང་ཞིང་མཐར་མྱ་ངན་ལས་འདས་པའི་བར་དུ་གྱུར་ཏོ་གསུངས། འདི་ནི་བསྙེན་གནས་སོགས་ཚུལ་ཁྲིམས་བསྲུང་བའི་ཕན་ཡོན་མ་བསྲུངས་པའི་ཉེས་དམིགས་དང་ཟབ་གཏེར་གྱི་ཁུངས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེ་ན་ཁྱིམ་བདག་གཅིག་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། རིང་པོར་མ་ལོན་པར་སྨྲ་ཡང་ཤེས་ཏེ། ཕ་མ་ལ་བཅོམ་ལྡན་འདས་དང་ཤཱ་རིའི་བུ་དང༌། ཀུན་དགའ་བོ་སོགས་ད་ལྟར་བཞུགས་སམ་ཞེས་དྲིས་པ་དང༌། དེ་དག་ད་ལྟར་བཞུགས་སོ་སྨྲས་པས། ཁྱེའུ་དེས་ཕ་མ་ལ་སངས་རྒྱས་འཁོར་དང་བཅས་པ་སྤྱན་དྲོངས་ཤིག་གསོལ་པ་དང༌། ཕ་མས་སྤྱན་འདྲེན་པའི་ཡོ་བྱད་སྦྱར་དགོས་པས་འཕྲལ་དུ་འབྱོར་དཀའ་འོ། །བུས་སྨྲས་པ། གནས་ཁང་ཕྱག་དར་དང་ཆག་ཆག་བྱོས། གདན་ཐིང་ལ། གདན་མཐོ་བ་གསུམ་ཞིག་བསྒྲིགས་ཏེ་ཐིང་ཞིག་དང༌། ཞལ་ཟས་རོ་བརྒྱ་དང་ལྡན་པ་རང་བཞིན་གྱིས་འོང་ངོ༌། །བདག་གི་ཚེ་སྔ་མའི་ཕ་མའང་ད་ལྟ་ཡུལ་ཝཱ་རཱ་ཎ་སཱིར་མཆིས་ཀྱི། དེ་ཡང་བོས་ཤིག་ཅེས་སྨྲས་སོ། །ཕ་མས་ཀྱང་དེ་ལྟར་བྱས་ཏེ་སངས་རྒྱས་དགེ་སློང་གི་དགེ་འདུན་འཁོར་དང་བཅས་པ་སྤྱན་དྲངས་ནས་གདན་གསུམ་གྱི་གཅིག་ལ་བཅོམ་ལྡན་འདས། གཅིག་ལ་ཚེ་སྔ་མའི་ཕ་མ། གཅིག་ལ་ད་ལྟར་གྱི་ཕ་མ་གཉིས་བཞུགས་སུ་གསོལ་ཏེ། ཁ་ཟས་བཟང་པོའང་འབད་མེད་དུ་བྱུང་ངོ༌། །དེར་བཅོམ་ལྡན་འདས་ཀྱིས་ཆོས་བསྟན་པས། ཁྱེའུ་དེའི་ཕ་མས་གཙོས་ཁྱིམ་གང་གི་མི་ཐམས་ཅད་ཀྱི་འབྲས་བུ་དང་པོ་ཐོབ། ཁྱེའུ་དེ་ཕྱིས་ཆེར་སྐྱེས་པ་ན་རབ་ཏུ་བྱུང་སྟེ་བརྩོན་པས་དགྲ་བཅོམ་པའི་གོ་འཕང་ཐོབ་པར་གྱུར་ཏོ། །དེ་ནས་ཀུན་དགའ་བོས། དེས་ལས་ཅི་བྱས་པས་ཆེ་ཞིང་མཐོ་བའི་རིགས་སུ་སྐྱེས་ཤིང་ཆུང་ངུ་ནས་སྨྲ་ཤེས་པ་དང༌། རབ་ཏུ་བྱུང་ནས་ཀྱང་མངོན་པར་ཤེས་པ་མྱུར་དུ་ཐོབ་པར་གྱུར་ཞེས་པས། བཀའ་སྩལ་པ། མི་འདི་ཚེ་སྔ་མ་ན་ཡུལ་ཝཱ་རཱ་ཎ་སཱི་ན་ཁྱིམ་བདག་དབུལ་པོ་ཞིག་ཏུ་སྐྱེས་ཏེ། དེའི་ཚེ་སངས་རྒྱས་འཇིག་རྟེན་དུ་བྱོན་ཀྱང་མཆོད་པ་བྱས་པའི་ལོངས་སྤྱོད་མེད་པས་དེ་མི་དགའ་བར་གྱུར་ཏེ། རིགས་ཆེ་ཞིང་མཐོ་བ་ལ་གླ་ཟ་བར་ཁས་བླངས་ནས། ལོ་གཅིག་ལོན་པ་ན་གསེར་སྲང་སྟོང་ཙམ་རྙེད་དེ། རིགས་མཐོ་བ་གཞན་ཞིག་གིས་ཁྱོད་ཀྱིས་ཆུང་མ་མི་ལེན་ནམ་ཟེར། དེས་བདག་ཆུང་མ་མི་འདོད་དོ། །འོ་ན་གསེར་འདིས་ཅི་བྱེད། དེས་སངས་རྒྱས་འཁོར་དང་བཅས་པ་སྤྱན་འདྲེན་ནོ། །འོ་ན་བདག་གི་ཁྱིམ་དུ་སྤྱན་དྲངས་དང་བདག་གིས་ཀྱང་ཡོ་བྱད་སྦྱར་རོ། །དེས་ཀྱང་དེ་བཞིན་དུ་བྱའོ་ཞེས་སྨྲས་ནས། དེའི་ཁྱིམ་དུ་སངས་རྒྱས་དང་འཕགས་པའི་དགེ་འདུན་གྱི་ཚོགས་སྤྱན་དྲངས་ཏེ། རང་གི་ལུས་བཙོང་བའི་རིན་གྱིས་བསོད་སྙོམས་ཕུལ་ལོ། །རྒྱུ་དེས་ཁྱིམ་བདག་དེའི་ཁྱིམ་དུ་སྐྱེས་ཏེ། ད་ལྟར་ཡང་སངས་རྒྱས་སྤྱན་དྲངས་ནས་ཆོས་ཐོས་ནས་ཀྱང་བྱང་ཆུབ་ཐོབ་པར་གྱུར་ཏོ། །ཞེས་གསུངས་པས་འཁོར་རྣམས་རྗེས་སུ་ཡི་རངས་པར་གྱུར་ཏོ། །འདིས་ནི་སངས་རྒྱས་དང་དགེ་འདུན་ལ་མཆོད་པའི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེའི་ཚོང་པ་ལྔ་བརྒྱ་རྒྱ་མཚོར་རིན་པོ་ཆེ་ལེན་དུ་འགྲོ་བ་དག་གིས། བདག་ཅག་གིས་མིའི་ནང་ནས་མཁས་ཤིང་ཤེས་པ་ཞིག་དེད་དཔོན་དུ་བཀྲིའོ། །ཞེས་བགྲོས་ནས། དགེ་བསྙེན་ཁྲིམས་ལྔ་པ་ཞིག་ཁྲིད་དེ་རྒྱ་མཚོར་ཞུགས་སོ། །རྒྱ་མཚོའི་དབུས་སུ་ཕྱིན་པ་ན། རྒྱ་མཚོའི་ལྷ་དེ་སྲིན་པོ་འཇིགས་སུ་རུང་བ་ཞིག་ཏུ་སྤྲུལ་ནས་དྲུང་དུ་འོང་སྟེ་གྲུ་འདི་ང་ལ་བྱིན་ཅིག་ཅེས་སྨྲས་ཏེ། ཚོང་པ་ལ་འདི་སྐད་ཅེས་དྲིའོ། །འཇིག་རྟེན་ན་གང་དག་འཇིགས་སུ་རུང་བ་ང་བས་ལྷག་པ་ཡོད་དམ།དགེ་བསྙེན་གྱིས་སྨྲས་པ། ཁྱོད་བས་ཤིན་ཏུ་ལྷག་པར་འཇིགས་པ་ཡོད་དེ། འཇིག་རྟེན་ན་གླེན་པ་གཏི་མུག་ཅན། སྲོག་གཅོད་པ་སོགས་མི་དགེ་བའི་ལས་རྣམས་བག་མེད་པར་བྱེད་པ་དག་ཚེ་འཕོས་ནས་སེམས་ཅན་དམྱལ་བ་ཆེན་པོར་སྐྱེས་ཏེ། སྡུག་བསྔལ་རྣམ་པ་སྣ་ཚོགས་མྱོང་བ་རྣམས་སེམས་ཅན་དམྱལ་བའི་སྲུང་མས་ཁྲིད་དེ། ལ་ལ་ནི་མཚོན་གྱིས་གཏུབས༑ ལ་ལ་ནི་ཤིང་རྟས་ཕན་ཚུན་དུ་དྲངས་ནས་ཁམ་ཚད་དུ་བཅད། ལ་ལ་ནི་གཏུན་གྱིས་བརྡུངས། ལ་ལ་ནི་རང་འཐག་གིས་བཏགས། ལ་ལ་ནི་རལ་གྲིའི་རི་ལ་འཛེགས། ལ་ལ་ནི་མེའི་ཤིང་རྟ་དང་ཟངས་ཁོལ་བ་དང་ཆབ་རོམ་དང་ངན་སྐྱུགས་ཀྱི་ནང་དུ་བསྐོལ་བ་ལ་སོགས་པ། སྡུག་བསྔལ་ཤིན་ཏུ་མི་བཟད་པ་རྣམ་པ་སྣ་ཚོགས་པ་དེ་ལྟ་བུ་ལོ་བརྒྱ་སྟོང་གི་བར་དུ་མྱོང་བ་དེ་ནི། ཁྱོད་བས་ཤིན་ཏུ་ཡང་ལྷག་པར་འཇིགས་སུ་རུང་ངོ་ཞེས་སྨྲས་པ་དང༌༑ དེ་མི་སྣང་བར་གྱུར་ནས། ཡང་མི་ཤིན་ཏུ་རིད་ཅིང་ཉམ་ཐག་པ་ཞིག་ཏུ་སྤྲུལ་ནས༑ འཇིག་རྟེན་ན་ང་ལས་རིད་ཅིང་ཉམ་ཐག་པ་ཡོད་དམ། དགེ་བསྙེན་གྱིས། ཁྱོད་བས་ཤིན་ཏུ་ལྷག་པར་ཉམ་ཐག་ཅིང་རིད་པ་ཡོད་དེ། གང་གླེན་ཞིང་གཏི་མུག་ཅན་རང་བཞིན་གྱིས་འཇུངས་ནས་སེར་སྣ་བྱེད་པ། འདོད་པས་ཆོག་མི་ཤེས་ཤིང་སྦྱིན་པ་མི་བྱེད་པ་དེ་དག་ཚེ་འཕོས་ནས། ཡི་དྭགས་སུ་སྐྱེས་ཏེ། ལུས་རི་བོ་ཙམ། མགྲིན་པ་རྒྱ་ཁབ་ཙམ་དུ་གྱུར་ཏེ། སྐྲ་འཛིངས་པ་གནག་ཅིང་རིད་པ། ལོ་བརྒྱ་སྟོང་གི་བར་དུ་ཆུའི་མིང་ཡང་མི་ཐོས་པ་དེ་ནི་ཁྱེད་བས་ཀྱང་ཤིན་ཏུ་ལྷག་པར་རིད་དོ། །ཡང་རྒྱ་མཚོའི་ལྷ་དེ་མིའི་ནང་ནས་གཟུགས་བྱད་ཤིན་ཏུ་བཟང་བ་ཞིག་ཏུ་སྤྲུལ་ནས། འཇིག་རྟེན་ན་ང་ལས་གཟུགས་བྱད་བཟང་བ་ཡོད་དམ། དགེ་བསྙེན་གྱིས། ཁྱོད་བས་བརྒྱ་འགྱུར་སྟོང་འགྱུར་གྱིས་ལྷག་པར་བཟང་བ་ཡོད་དེ། འཇིག་རྟེན་ན་མཁས་པ་བློ་དང་ལྡན་པ་དགེ་བ་ཕུན་སུམ་ཚོགས་པར་སྤྱོད་པ།ལུས་དང་ངག་དང་ཡིད་ཀྱི་ལས་ཡོངས་སུ་དག་པས། དཀོན་མཆོག་གསུམ་ལ་ཤིན་ཏུ་དད་པ༑ ཅི་འབྱོར་པའི་མཆོད་པ་བྱེད་པའི་བློ་ཅན་དེ་ནི་ཚེ་འཕོས་ནས་མཐོ་རིས་ཀྱི་ལྷར་སྐྱེས་ཏེ༑ གཟུགས་བྱད་ལེགས་པར་ཤིན་ཏུ་སྡུག་པ་ཤིན་ཏུ་མཛེས་པ། དེ་ནི་ཁྱོད་བས་བརྒྱ་འགྱུར་སྟོང་འགྱུར་གྱིས་ལྷག་སྟེ། ཁྱོད་དང་དེ་གཉིས་བསྒྲུན་ན་སྤྲེའུ་ཞར་མ་དང་བཀྲ་ཤིས་མ་བསྒྲུན་པ་དང་འདྲའོ། །དེ་ནས་ལྷ་དེས་ཆུ་སྙིམ་པ་གང་བཅུས་ནས། སྙིམ་པ་གང་གི་ཆུ་མང་ངམ། རྒྱ་མཚོའི་ཆུ་མང༌། དགེ་བསྙེན་གྱིས། སྙིམ་པ་གང་གི་ཆུ་ནི་མང་གི་རྒྱ་མཚོའི་ཆུ་ནི་མང་བ་མ་ཡིན་ཏེ། རྒྱ་མཚོའི་ཆུ་ནི་མང་མོད་གདོན་མི་ཟ་བར་སྐམ་པའི་དུས་ཡོད་དེ། བསྐལ་པའི་མེས་འཇིག་པ་ན་རིམ་གྱིས་རྒྱ་མཚོ་ཆེན་པོ་ཡང་བསྐམས། རི་རབ་ལྷུན་པོ་ཡང་བསྙིལ༑ རྡོ་རྗེའི་མཐའ་ལ་ཐུག་གི་བར་དུ་ཚིག་ཅིང་འབར་བར་འགྱུར་རོ། །གང་ཞིག་ཤིན་ཏུ་དད་པའི་སེམས་ཀྱིས་ཆུ་སྙིམ་པ་གང་ཙམ་སངས་རྒྱས་ལ་མཆོད་དམ། དགེ་འདུན་ལ་ཕུལ་ལམ། ཕ་མ་ལ་ཕུལ་ལམ། དབུལ་ཕོངས་ལ་བྱིན་ནམ། གཅན་གཟན་ལ་བྱིན་ན། བསོད་ནམས་འདི་ནི་བསྐལ་པ་དུ་མར་མི་འཛད་དེ། དེ་བས་རྒྱ་མཚོའི་ཆུ་ནི་ཉུང་གི། སྙིམ་པ་གང་གི་ཆུ་ནི་མང་བར་རིག་པར་བྱའོ། །དེ་ནས་རྒྱ་མཚོའི་ལྷ་དེ་རབ་ཏུ་དགའ་ནས། དགེ་བསྙེན་དེ་ལ་རིན་པོ་ཆེ་མང་དུ་ཕུལ་ཞིང༌། རིན་པོ་ཆེ་དམ་པ་དག་སངས་རྒྱས་དང་དགེ་འདུན་ལ་ཡང་བསྐུར་རོ། །དེ་ནས་ཚོང་པ་རྣམས་རང་ཡུལ་དུ་ཕྱིན་ནས། བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ་སོ་སོ་ནས་རིན་པོ་ཆེ་ཐོགས་པ་དང༌། རྒྱ་མཚོའི་ལྷས་བསྐུར་བ་རྣམས་སངས་རྒྱས་དང་དགེ་འདུན་ལ་ཕུལ་ཏེ། དད་པས་རབ་ཏུ་བྱུང་ཞིང་ཆོས་བསྟན་པས་དགྲ་བཅོམ་པའི་གོ་འཕང་ཐོབ་པར་གྱུར་ཏོ། །འདིས་ནི་ཆོས་བསྟན་པ་དང་གཏམ་དྲང་པོར་བཤད་པའི་ཕན་ཡོན་ཀྱང་བསྟན་ནོ། །
༈ ཡང་བཅོམ་ལྡན་འདས་འོད་མའི་ཚལ་ན་བཞུགས་པའི་ཚེ། ཡུལ་དེ་ན་བློན་པོ་ཆེན་པོ་ཤིན་ཏུ་ཕྱུག་པ་ཞིག་ལ་བུ་མེད་ནས། ལྷ་ལ་གསོལ་བ་བཏབ་པས། ཕྱིས་ཁྱེའུ་དབྱིབས་ལེགས་ཤིང་ལྟ་ན་སྡུག་པ་ཞིག་བཙས་ཏེ་མིང་གང་གཱ་དར་དུ་བཏགས། དེ་ཆེར་སྐྱེས་པ་ན་རབ་ཏུ་བྱུང་བར་འདོད་ནས་ཕ་མ་ལ་གསོལ་པ་བཏབ་ཀྱང༌། ཕ་མས་མ་གནང་བས་སེམས་སྐྱོ་སྟེ། ལུས་འདི་མེད་པར་བྱས་ལ། རིགས་ཐ་མལ་པ་ཞིག་ཏུ་སྐྱེ་བ་བླངས་ནས་རབ་ཏུ་བྱུང་བར་བྱའོ་སྙམ་ནས། ཕྱི་རོལ་དུ་སོང་སྟེ་བྲག་མཐོན་པོ་ལ་མཆོངས་ཀྱང་མ་བསྣད༑ ཆུ་བོ་ཆེན་པོར་མཆོངས་ཀྱང་མ་ཁྱེར། བཙན་དུག་ཟོས་ཀྱང་མ་གནོད་ནས། ད་ནི་རྒྱལ་པོའི་ཁྲིམས་དང་འགལ་བར་བྱས་ན། རྒྱལ་པོས་བསད་ཀྱང་སྲིད་སྙམ་ནས། རྒྱལ་པོ་མ་སྐྱེས་དགྲ་ཡི་བཙུན་མོའི་གོས་རྒྱན་རྣམས་ཁྱེར་བ་ན། རྒྱལ་པོ་རབ་ཏུ་ཁྲོས་ནས་མདའ་གཞུ་བླང་སྟེ་ལན་གསུམ་གྱི་བར་དུ་འཕངས་ཀྱང༌། ཁྱེའུ་ལ་མ་སོང་བར་ཕྱིར་ཡང་རྒྱལ་པོའི་དྲུང་དུ་ལྷུང་བས། རྒྱལ་པོ་དངངས་ཏེ། ཁྱོད་ལྷའམ་ཀླུའམ་ཡི་དྭགས་སམ་གནོད་སྦྱིན་ནམ་ཅི་ཞིག་ཅེས་དྲིས་པས། ཁྱེའུ་ཡིས། བདག་ནི་ལྷ་སོགས་གང་ཡང་མ་ལགས་ཀྱི་རྒྱལ་པོའི་ཁབ་ཀྱི་བློན་པོའི་བུ། རབ་ཏུ་བྱུང་བར་འདོད་ཀྱང་ཕ་མས་མ་གནང་བས། ལུས་འདི་བརྗེ་བའི་སླད་དུ་འཆིར་འདོད་ཀྱང༌། གཡང་ས་ཆུ་དང་བཙན་དུག་དག་གིས་ཀྱང་འཆིར་མ་ཉན་ནས༑ རྒྱལ་པོའི་ཁྲིམས་དང་འགལ་བར་བྱས་ན་འགུམ་པར་འགྱུར་སྙམ་དུ་བསམས་ཀྱང༌། མ་འགུམ་སྟེ་གནས་སྐབས་འདི་ལྟར་གྱུར་ན་རྒྱལ་པོས་ཐུགས་བརྩེ་བར་དགོངས་ཏེ། བདག་རབ་ཏུ་བྱུང་བར་གནོངས་ཤིགཅེས་གསོལ་པ་དང༌། རྒྱལ་པོ་ཡ་མཚན་དུ་གྱུར་ཏེ་རབ་ཏུ་བྱུང་བར་གནང་ནས། ཁྱེའུ་དེ་བཅོམ་ལྡན་འདས་ཀྱི་སྤྱན་སྔར་ཁྲིད་དེ། ལོ་རྒྱུས་ཞིབ་ཏུ་ཞུས་ནས་རབ་ཏུ་བྱུང་བར་གསོལ་པས། སྟོན་པས་གནང་ནས་ལུས་ལ་ཆོས་གོས་གྱོན་ཅིགཅེས་གསུངས་པ་དང༌། དགེ་སློང་དུ་གྱུར་ཏེ། ཆོས་བསྟན་པས་དགྲ་བཅོམ་པ་གཉིས་ཀའི་ཆ་ལས་རྣམ་པར་གྲོལ་བའི་འབྲས་བུ་མངོན་དུ་བྱས་སོ། །དེར་མ་སྐྱེས་དགྲས་བཅོམ་ལྡན་འདས་ལ་སྔོན་གྱི་ལས་ཀྱི་རྒྱུ་ཞུས་པས། བཅོམ་ལྡན་འདས་ཀྱིས་སྔོན་བསྐལ་པ་གྲངས་མེད་པ་འདས་པའི་ཕ་རོལ་ན། ཡུལ་ཝཱ་རཱ་ཎ་སཱི་ཞེས་བྱ་བ་ན། རྒྱལ་པོ་ཚངས་པས་བྱིན་ཞེས་བྱ་བ་ཞིག་ཡོད་དེ། དེ་ཉིད་བཙུན་མོའི་འཁོར་དང་བཅས་ཏེ། སྐྱེད་མོས་ཚལ་དུ་གླུ་གར་གྱིས་རྩེ་བ་ན། ར་བའི་ཕྱི་རོལ་ནས་མི་ཞིག་གིས་སྐད་ཆེན་པོས་གླུའི་རམ་བུ་འདེགས་པ་རྒྱལ་པོས་ཐོས་ནས། མི་དེ་ཟུང་ལ་སོད་ཅིག་ཅེས་བསྒོས་ཏེ་དེ་ཉིད་བཙོན་དུ་བཟུང་བ། རྒྱལ་པོའི་བློན་པོ་ཞིག་གིས་མཐོང་ནས་རྒྱལ་པོ་ལ་གསོལ་བ་བཏབ་པས་རྒྱལ་པོས་ཀྱང་བཏང་སྟེ་མི་དེ་བློན་པོའི་གཡོག་བྱེད་པ་ལས། ཕྱིས་འདོད་པ་ལ་ཡིད་སྐྱོ་ནས་བློན་པོ་ལ་རབ་ཏུ་བྱུང་བར་གསོལ་པས། བློན་པོས་ཁྱོད་ཐར་པའི་ལམ་བསྒོམས་ན་བདག་ཀྱང་གེགས་མི་བྱེད་ཀྱི། ཁྱེད་ཐར་པར་གྱུར་ནས་ཡང་ཕྱིར་བདག་དང་འཕྲད་པར་ཤོག་ཅིག་ཅེས་བསྒོའོ། །དེར་མི་དེ་དབེན་པར་སོང་ནས་བསྒོམས་པས་རང་སངས་རྒྱས་སུ་གྱུར་ནས༑ ཕྱིར་གྲོང་ཁྱེར་དུ་སོང་བ་ན། བློན་པོ་དེ་རབ་ཏུ་དགའ་ནས་འཚོ་བའི་ཡོ་བྱད་ཀྱིས་མི་བྲེལ་བར་ཕུལ་ལོ། །དེ་ནས་རང་སངས་རྒྱས་དེ་སྟེང་གི་ནམ་མཁའ་ལ་འཕགས་ནས། སྐུ་ལས་ཆུ་འབབ་པ་དང༌། མེ་འབར་བ་དང༌། འོད་ཟེར་ཆེན་པོ་གཏོང་བ་སོགས་ཆོ་འཕྲུལ་མང་པོ་བསྟན་པས། བློན་པོ་དེ་སྤྲོ་བ་ཚད་མེད་པ་སྐྱེས་ཏེ། མི་འདི་བདག་གི་དྲིན་གྱིས་འཚོ་བར་གྱུར་གྱིས་བདག་གར་སྐྱེས་ཀྱང་བཙན་ཅིང་ཕྱུག་པ་དང༌། ཚེ་རིང་བ་དང༌། གཞན་བས་བརྒྱ་འགྱུར་སྟོང་འགྱུར་དུ་ཤིན་ཏུ་འཕགས་ཤིང༌། ཡེ་ཤེས་དང་བསོད་ནམས་ཀྱང་འདི་དང་མཉམ་པར་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་བློན་པོ་མི་གཅིག་གི་སྲོག་བསྐྱབས་ཏེ། འབྲས་བུ་ཐོབ་པར་བྱེད་པ་པོ་ནི་འདི་ཡིན་ཏེ། རྒྱུ་དེས་གང་དུ་སྐྱེས་ཀྱང་སྲོག་གི་བར་ཆད་དུ་མ་གྱུར་ཏེ། ད་ལྟ་ང་དང་ཕྲད་ནས་འབྲས་བུ་མཆོག་ཐོབ་པར་གྱུར་ཏོ་གསུངས༑ འདིས་ནི་སེམས་ཅན་གྱི་སྲོག་བསྐྱབས་པའི་བསོད་ནམས་ཀྱི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་གསལ་རྒྱལ་གྱི་བཙུན་མོ་འཕར་ལི་ཞེས་བྱ་བ་ལ། བུ་མོ་ཞིག་བཙས་པ་ལ་མིང་རྡོ་རྗེར་བཏགས་སོ། །དེ་ནི་བཞིན་མི་སྡུག་པ། ལུས་ཀྱི་ཤ་ཤིན་ཏུ་རྩུབ་པ་སྟག་ལྤགས་ལྟར་སྲ་བ། སྐྲ་ཡང་རྟ་རྔོག་ལྟར་བཤོར་བ་ཞིག་སྟེ། རྒྱལ་པོས་ཀྱང་བུ་མོ་དེ་མི་སྡུག་པས་མི་དགའ་ནས། ཕོ་བྲང་གི་ནང་དུ་སུས་ཀྱང་མི་མཐོང་བའི་གནས་ཤིག་ཏུ་ཆེར་བསྐྱེད་ནས། ཕྱིས་རྗེ་རིགས་དབུལ་པོ་ཞིག་ལ་ལྐོག་ཏུ་ཕྱིན་ནས་སུ་ལའང་མ་སྟོན་ཅིག་ཅེས་བསྒོས་ནས། དེ་ཉིད་ལོངས་སྤྱོད་ཀྱིས་མི་བྲེལ་བར་བྱས་ཏེ། རྒྱལ་པོའི་བློན་པོར་བཅུག་གོ །ཕྱིས་ཤིག་ན་རིགས་ཆེ་ཞིང་མཐོ་བ་གཞན་དང་སྟོན་མོ་བྱ་བར་བསྒྲོས་ནས། སྟོན་མོ་ལ་ཁྱོ་ཤུག་དང་བུ་ཚ་ཡང་འདུས་ཏེ་བརྩེ་བར་བྱས་པ་ལས། གཞན་ཀུན་ནི་ཆུང་མ་དང་འགྲོགས་ཏེ་འོངས་ཀྱང་བློན་པོ་དེ་ཉིད་འབའ་ཞིག་གི་ཆུང་མ་མ་འོངས་པས་གཞན་ཀུན་ཀྱང་ཐེ་ཚོམ་ཟོས་ཏེ། བློན་པོ་དེ་ཆང་གིས་ར་རོ་བར་བྱས་ནས་ལུས་ལས་ལྡེ་མིག་བརྐུས་ཏེ། མི་ལྔ་དེའི་ཆུང་མ་ལ་བལྟ་བར་བཏང་ངོ༌། །དེའི་ཚེ་ཆུང་མ་དེས་སྔོན་བདག་གི་སྡིག་པ་ཅི་བགྱིས་ནས་ཁྱིམ་ཐབ་སྡང་སྟེ། འདི་འདྲའི་མུན་ཁུང་དུ་བཅུག་ནས་ཉི་མ་དང་ཟླ་བ་ཙམ་ཡང་བལྟར་མེད་དེ། མི་གཞན་ཡང་མི་མཐོང་སྙམ་སྟེ། ཡིད་མི་དགའ་ནས་ཡང་འདི་ལྟར་དུ་སེམས་ཏེ། སངས་རྒྱས་བཅོམ་ལྡན་འདས་འཇིག་རྟེན་ན་བཞུགས་ཏེ། སེམས་ཅན་གང་སྡུག་བསྔལ་གྱི་གདུང་བ་དག་གི་མགོན་དང་སྐྱབས་མཛད་དེ་ཐར་བར་མཛད་དོ་ཞེ་ན། བཅོམ་ལྡན་འདས་ལ་བདག་རྒྱང་མ་ནས་ཕྱག་འཚལ་ལོ། །ཐུགས་བརྩེ་བར་དགོངས་ཏེ། བདག་གི་མདུན་དུ་མངོན་སུམ་དུ་གཤེགས་ཤིང༌། བདག་ལ་ཅུང་ཟད་ཅིག་ཞལ་སྟོན་པར་གྱུར་ཀྱང་ཅི་མ་རུང་སྙམ་མོ། །དེ་བཅོམ་ལྡན་འདས་ཀྱིས་མཁྱེན་ནས་དེའི་ཁྱིམ་དུ་གཤེགས་ཏེ། ཐོག་མར་དབུ་སྐྲ་མཐོན་མཐིང་གིས་མཚན་པ་བསྟན་པས། དེ་ལྷག་པར་ཡང་དགའ་ཞིང་བསམ་པ་དག་པར་གྱུར་པས་དེའི་སྐྲ་ཤིན་ཏུ་འཇམ་ཞིང་ཁ་དོག་དང་ལྡན་པར་གྱུར་ཏོ། །དེ་བཞིན་དུ་ཞལ་གྱི་དཀྱིལ་འཁོར་བསྟན་པས་དེའི་ལུས་ཀྱི་མི་སྡུག་པ་དང་རྩུབ་པ་ཡང་མེད་པར་གྱུར། སྐུའི་སྟ་ཟུར་ཏེ་སྐུ་སྐེད་ཡན་ཆད་བསྟན་པས། ལུས་ཀྱི་མི་སྡུག་པ་ཐམས་ཅད་མེད་པར་གྱུར་ཏེ་ཤིན་ཏུ་མཛེས་པ་ལྷ་ཡི་བུ་མོ་ལྟ་བུར་གྱུར་ཏོ། །དེ་ནས་སྐུ་ཡོངས་རྫོགས་བསྟན་པ་སྔར་བས་ཀྱང་དགའ་མགུ་རངས་པར་གྱུར་པས་ལུས་ཀྱི་མཚན་འཇིག་རྟེན་ན་དཔེ་ཟླ་མེད་པར་གྱུར་ཏོ། །དེར་ཆོས་བསྟན་པས་རྒྱུན་དུ་ཞུགས་པའི་འབྲས་བུ་ཐོབ་ནས། བཅོམ་ལྡན་འདས་ཀྱང་སླར་གཤེགས་སོ། །དེ་ནས་མི་ལྔ་པོས་སྒོ་ཕྱེས་ཏེ། ནང་དུ་འོང་བ་ན། དེའི་ཆུང་མ་རབ་ཏུ་མཛེས་ཤིང་དཔེ་ཟླ་མེད་པར་མཐོང་ནས་ཕྱིར་སོང་སྟེ་མ་ཚོར་བར་ལྡེ་མིག་བློན་པོའི་ལུས་ལ་བཏགས་སོ། །དེ་ནས་དེ་ར་རོ་བ་སངས་ནས་ཁྱིམ་དུ་འོངས་པ་དང༌། བདག་གི་ཆུང་མ་མཛེས་ཤིང་ལྟ་ན་སྡུག་པ༑ མིའི་ནང་ནས་དཀོན་པར་གྱུར་པ་མཐོང་ནས་རབ་ཏུ་དགའ་ནས། རྒྱུ་མཚན་དྲིས་པར་ལོ་རྒྱུས་ཞིབ་ཏུ་བཤད་དེ། དེ་ཉིད་ཡབ་རྒྱལ་པོ་ལའང་གོ་བར་བྱས་པས་ཐམས་ཅད་ངོ་མཚར་དུ་གྱུར་ནས་བཅོམ་ལྡན་འདས་ཀྱི་དྲུང་དུ་ལྷགས་ནས་ཞབས་ལ་ཕྱག་བྱས་ཏེ། རྒྱལ་པོ་གསལ་རྒྱལ་གྱིས་སྔོན་གྱི་ལས་ཀྱི་རྒྱུ་ཞུས་པར། བཀའ་སྩལ་པ་སྔོན་ཝཱ་རཱ་ཎ་སཱི་ན་ཁྱིམ་བདག་ཕྱུག་ཅིང་ནོར་མང་བ་ཞིག་བྱུང་སྟེ། དེས་ཁྱིམ་ན་ཅི་བདོག་པ་ཐམས་ཅད་རང་སངས་རྒྱས་ཞིག་ལ་མཆོད་ཅིང་རྟག་ཏུ་དེའི་ཁྱིམ་དུ་བྱོན་པ་ལས་རང་སངས་རྒྱས་དེ་ནི་སྐུ་ཤིན་ཏུ་རྩུབ་ལ་ངན་པ་མི་སྡུག་པ་སྐེམ་པ་ཞིག་སྟེ། དེ་ལ་ཁྱིམ་བདག་གི་བུ་མོ་ཞིག་ཡོད་པ་དེ་མ་དད་ནས་བརྙས་སྨྲ་དང༌། བྱད་བཞིན་མི་སྡུག་ལ་ལུས་ཀྱི་པགས་པ་རྩུབ་པ་ཞེས་འཕྱ་བར་བྱེད་པ་ལས། ཕྱིས་རང་སངས་རྒྱས་དེ་མྱ་ངན་ལས་འདའ་བར་བསམ་སྟེ། ཁྱིམ་བདག་གི་སྟེང་གི་ནམ་མཁར་འཕགས་ཏེ་སྐུ་ལས་མེ་འབར་བ་དང་ཆུ་འབབ་པ་སོགས་ཀྱི་ཆོ་འཕྲུལ་རྣམ་པ་སྣ་ཚོགས་པ་བསྟན་པས། བུ་མོ་དེ་ཤིན་ཏུ་འགྱོད་པས་རང་སངས་རྒྱས་ལ་བཤགས་པ་ཕུལ་ཞིང་དེས་ཀྱང་འགྱོད་ཚངས་བྱེད་པར་གནང་ངོ༌། །དེའི་དུས་ཀྱི་བུ་མོ་དེ་ནི་རྒྱལ་པོའི་བུ་མོ་འདི་ཡིན་ལ། དེའི་ཚེ་ངན་སྨྲས་ཀྱི་ཉེས་པས་རྟག་ཏུ་གཟུགས་མི་སྡུག་པར་གྱུར་ལ་འགྱོད་ཚང་བགྱིས་པས་ཕྱིས་གཟུགས་བཟང་བ་དང་མཆོད་པ་ཕུལ་བས་རིགས་མཐོ་ཞིང་ལོངས་སྤྱོད་དང་ལྡན་པ་དང་མཐར་གྱིས་རྣམ་པར་གྲོལ་བར་གྱུར་ཏོ། །དེས་ན་རྒྱལ་པོ་ཆེན་པོ་ཇི་ཙམ་དུ་སེམས་ཅན་གྱི་རིགས་སུ་གཏོགས་པ་ཐམས་ཅད་ནི་ལུས་དང་ངག་གི་ཉེས་པ་ཤིན་ཏུ་བསྲུང་ཞིང་གཞན་ལ་བརྙས་པ་དང་སྨད་པར་མི་བྱའོ། །ཞེས་གསུངས༑ འདིས་ནི་ངག་གི་ཉེས་པར་བྱས་པའི་འབྲས་བུ་དང་སངས་རྒྱས་ལ་དད་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཁྱིམ་བདག་གཅིག་གི་ཆུང་མ་ལ་བུ་ཞིག་བཙས་པ་ལ་མིང་གསེར་དབྱིག་ཏུ་བཏགས་ཏེ་དེ་ནི་བྱད་གཟུགས་ལེགས་པར་བཟང་ཞིང་ཤིན་ཏུ་མཛེས་པ་འཇིག་རྟེན་ན་ཟླ་མེད་པ། ལག་གཉིས་ཁུ་ཚུར་བཅང་བཞིན་དུ་བྱུང་བ་ན་ཕ་མ་གཉིས་ཀྱིས་ཁུ་ཚུར་ཁ་ཕྱེས་ཏེ་བལྟས་པ་ན་གསེར་གྱི་དོང་ཙེ་རེ་རེ་བྱུང་སྟེ། དེ་ཉིད་བླང་བས་ཡང་བྱུང་སྟེ་འཛད་པ་མེད་པར་གྱུར་ནས་བང་མཛོད་ཐམས་ཅད་ཡོངས་སུ་གང་བར་གྱུར་ཏོ། །དེ་ཉིད་ཆེར་སྐྱེས་ཏེ་ཕ་མ་ལ་ཞུས་ནས་སྟོན་པའི་བསྟན་པ་ལ་རབ་ཏུ་བྱུང་ཞིང༌། ཕྱིས་ལོ་གྲངས་ཚང་བ་ན་བསྙེན་པར་རྫོགས་པའི་སྐབས་སུ་དགེ་འདུན་ལ་རིམ་གྱིས་ཕྱག་བྱས་པས། ལག་གཉིས་ས་ལ་གང་རེག་དེར་གསེར་གྱི་དོང་ཙེ་རེ་ཡོད་པར་གྱུར་ཏོ༑ ༑དེ་བསྙེན་པར་རྫོགས་ནས་བརྩོན་འགྲུས་བརྩམས་པས་དགྲ་བཅོམ་པའི་འབྲས་བུ་མངོན་དུ་བྱས་སོ། །དེའི་ཚེ་ཀུན་དགའ་བོས་སྔོན་གྱི་ལས་ཀྱི་རྒྱུ་ཞུས་པས། བཅོམ་ལྡན་འདས་ཀྱིས་སྔོན་འདས་པའི་དུས་ན་བསྐལ་པ་དགུ་བཅུ་རྩ་གཅིག་གི་ཕ་རོལ་དུ་སངས་རྒྱས་གསེར་ཐུབ་འཇིག་རྟེན་དུ་བྱོན་པའི་ཚེ། མི་དབུལ་པོ་ལོངས་སྤྱོད་ཅིའང་མི་བདོག་པ་གཅིག་རྟག་ཏུ་རི་ལ་ཤིང་འཐུ་ཞིང་འཚོང་བ་ལས། ཕྱིས་ཤིང་བཙོངས་པའི་རིན་དུ་དོང་ཙེ་གཉིས་རྙེད་པ་སངས་རྒྱས་དགེ་འདུན་དང་བཅས་པ་ལ་དད་པས་ཕུལ་ཞིང༌། བཅོམ་ལྡན་འདས་ཀྱིས་ཀྱང་ཐུགས་བརྩེ་བར་དགོངས་ཏེ་བཞེས་སོ། །རྒྱུ་དེས་བསྐལ་པ་དགུ་བཅུ་རྩ་གཅིག་གི་བར་དུ་ལག་ན་གསེར་གྱི་དོང་ཙེ་རྟག་ཏུ་ཐོགས་པར་གྱུར་ཏེ། ནོར་དང་རིན་པོ་ཆེ་དང༌། འཚོ་བའི་ལོངས་སྤྱོད་ཟད་མི་ཤེས་པར་གྱུར་ཏོ། །ཅི་སྟེ་དགྲ་བཅོམ་པའི་འབྲས་བུ་མ་ཐོབ་པ་ན་ཡང་མ་འོངས་པའི་འབྲས་བུ་རྣམ་པར་སྨིན་པ་ཚད་དཔག་ཏུ་མེད་དོ། །དེ་བས་ན་ཀུན་དགའ་བོ་སེམས་ཅན་ཐམས་ཅད་ཀྱིས་སྦྱིན་པ་སྦྱིན་པའི་ལས་ལ་བརྩོན་པར་བྱའོ༑ ༑ཞེས་བཀའ་སྩལ་ཏོ། །འདིས་ནི་སངས་རྒྱས་ལ་སེམས་དྭངས་པས་མཆོད་པའི་ཕན་ཡོན་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་རིགས་ཆེ་ཞིང་མཐོ་བའི་ཆུང་མ་ཞིག་ལ་བུ་གཟུགས་བྱད་ལྟ་ན་སྡུག་པ་ཞིག་བཙས་ཏེ། བཙས་མ་ཐག་ཏུ་ནམ་མཁའ་ལས་ལྷ་རྫས་ཀྱི་མེ་ཏོག་ཆར་བཞིན་དུ་བབ་སྟེ། ཁང་པ་ཀུན་གང་བ་ལས།བུའི་མིང་ལྷའི་མེ་ཏོག་ཅེས་བཏགས་སོ། །དེ་ཆེར་སྐྱེས་པ་ན་དད་པའི་སེམས་སྐྱེས་ཏེ་སངས་རྒྱས་འཁོར་དང་བཅས་པ་གདུགས་ཚོད་ལ་སྤྱན་དྲངས་པ་ན། ཁང་བཟང་དུ་རིན་པོ་ཆེའི་ཁྲི་དང་ཁ་ཟས་རྣམ་པ་སྣ་ཚོགས་པ་ཇི་ལྟར་འདོད་པ་ཀུན་བསོད་ནམས་ཀྱི་འབྲས་བུས་འབད་མེད་དུ་བྱུང་ཞིང༌། དེར་བཅོམ་ལྡན་འདས་ཀྱིས་ཆོས་བསྟན་པས། ཁྱིམ་གང་གི་མི་ཀུན་གྱིས་རྒྱུན་ཞུགས་ཀྱི་འབྲས་བུ་ཐོབ་བོ། །དེ་ནས་ལྷའི་མེ་ཏོག་གིས་ཕ་མ་ལ་གནང་བ་ཞུས་ནས། བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་ཞིང་ནན་ཏན་གྱིས་བརྩོན་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་ཚེ་ཀུན་དགའ་བོས་ལས་ཀྱི་རྒྱུ་ཞུས་པས། སྔོན་སངས་རྒྱས་གསེར་ཐུབ་འཇིག་རྟེན་དུ་བྱོན་པའི་ཚེ། མི་དབུལ་པོ་ཞིག་གིས་རབ་ཏུ་དད་པའི་སེམས་སྐྱེས་ཏེ། སྤང་དང་ནེའུ་གསེང་ལས་མེ་ཏོག་རྣམ་པ་སྣ་ཚོགས་པ་བཏུས་ཏེ། དགེ་འདུན་ལ་གཏོར་ནས་བསམ་པ་དག་པས་ཕྱག་དར་བྱས་སོ། །རྒྱུ་དེས་བསྐལ་པ་དགུ་བཅུ་རྩ་གཅིག་གི་བར་དུ་གང་དུ་སྐྱེས་ཀྱང་བྱད་གཟུགས་ལེགས་ཤིང་མཛེས་པ་དང༌། ཅི་ལྟར་བསམ་པ་བཞིན་དུ་བཟའ་བཏུང་དང་ཁྲི་སྟན་སོགས་ཡིད་བཞིན་དུ་འབྱོར་ཞིང་མཐར་དགྲ་བཅོམ་པའི་འབྲས་བུ་ཐོབ་པ་ཡིན་ནོ། །དེ་བས་ན་ཀུན་དགའ་བོ་སེམས་ཅན་ཐམས་ཅད་ཀྱིས་ཀྱང་སྦྱིན་པ་ཆུང་ངུ་ལ་བསོད་ནམས་མེད་སྙམ་ནས་མ་བརྙས་ཤིག ལྷའི་མེ་ཏོག་ལྟར་ཅི་ཡང་འབྱོར་ཞིང་འགྲུབ་པར་འགྱུར་རོ་གསུངས། འདི་ནི་རྟེན་ལ་མེ་ཏོག་ཕུལ་བ་དང་བསམ་པ་དག་པས་ཕྱག་དར་བགྱིས་པའི་ཕན་ཡོན་བསྟན་པའོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཁྱིམ་བདག་གཅིག་ལ་བུ་བྱུང་སྟེ། དེའི་ཚེ་ནམ་མཁའ་ལས་རིན་པོ་ཆེ་སྣ་བདུན་གྱི་ཆར་བབ་སྟེ། དེའི་ཁྱིམ་ཡོངས་སུ་གང་ངོ༌། །དེར་ཁྱེའུའི་མིང་ལ་ལྷའི་རིན་ཆེན་ཞེས་བཏགས་སོ། །དེ་ཆེར་སྐྱེས་པ་ན་མང་དུ་ཐོས་ཤིང་ཤེས་པ་དང་སྒྱུ་རྩལ་ཡང་འགྲན་ཟླ་མེད་པར་གྱུར་ཅིང༌། ཕྱིས་སྟོན་པའི་སྤྱན་སྔར་རབ་ཏུ་བྱུང་བས་མཐར་དགྲ་བཅོམ་པའི་འབྲས་བུ་མངོན་དུ་བྱས་སོ། །ཀུན་དགའ་བོས་དེའི་རྒྱུ་ཞུས་པས། སྔོན་སངས་རྒྱས་གསེར་ཐུབ་འཇིག་རྟེན་དུ་བྱོན་ཏེ། དགེ་སློང་གི་དགེ་འདུན་དང་བཅས་པ་ཁྱིམ་བདག་མང་པོས་སྤྱན་འདྲེན་པ་མཐོང་ནས། མི་དབུལ་པོ་ཞིག་དད་པས་རྗེས་སུ་ཡི་རངས་ཀྱང་མཆོད་པའི་ཡོ་བྱད་གཞན་མེད་པས་རྡེའུ་དཀར་རུ་ལ་ནོར་བུའི་གཟུགས་བཅོས་པ་སྤར་མོ་གང་དགེ་འདུན་ལ་གཏོར་ནས་སྨོན་ལམ་བཏབ་བོ། །རྒྱུ་དེས་བསྐལ་པ་དགུ་བཅུ་རྩ་གཅིག་གི་བར་དུ་བསོད་ནམས་ཚད་མེད་པས། ནོར་བུ་རིན་པོ་ཆེ་མང་བ་དང༌། བགོ་བ་དང་བཟའ་བ་ལྷུན་གྱིས་གྲུབ་ཅིང༌། ལོངས་སྤྱོད་ཅིས་ཀྱང་མི་བྲེལ་བར་གྱུར་ཏོ། །དེའི་ཚེ་བསམ་པ་དག་པའི་དད་པ་ཙམ་གྱིས། ད་ལྟ་ང་དང་འཕྲད་ནས་འབྲས་བུ་ཐོབ་པ་ཡིན་ནོ་གསུངས། འདིས་ཀྱང་དཀོན་མཆོག་ལ་མཆོད་པ་དང་རྗེས་སུ་ཡི་རངས་བའི་ཕན་ཡོན་བསྟན་ནོ། །
༈ ཡང་སྟོན་པ་འོད་མའི་ཚལ་དུ་བཞུགས་སྟེ། སངས་རྒྱས་ནས་རིང་པོར་མ་ལོན་པ་ཞིག་ན། ཐོག་མར་ཀོཎྜི་ནྱ་ལ་སོགས་པའི་དགེ་སློང་ལྔ་དང༌། དེའི་འོག་ཏུ་ཆུ་བོ་འོད་སྲུང་སྤུན་སོགས། དགེ་སློང་སྟོང་རབ་ཏུ་བྱུང་ཞིང༌། དེ་ནས་ཀྱང་རབ་ཏུ་བྱུང་བའི་ཆོས་ལ་གནས་པ་མང་དུ་བྱུང་བས། རྒྱལ་པོའི་ཁབ་ཀྱི་མི་རྣམས་དགའ་བ་ཚད་མེད་པ་སྐྱེས་ཏེ། སངས་རྒྱས་འཇིག་རྟེན་དུ་བྱོན་པ་ནི་ངོ་མཚར་རོ་ཞེས་བསྟོད་ཅིང༌། ཐོག་མར་རབ་ཏུ་བྱུང་ཞིང་ཆོས་ཐོས་པ་དེ་དག་སྔོན་དེ་བཞིན་གཤེགས་པ་དང་ཕྲིན་ལས་གང་མཐུན་ནས་དེ་ལྟར་གྱུར་སྙམ་དུ་སེམས་ཤིང༌། དེའི་དོན་གསོལ་པས། བཀའ་སྩལ་པ། སྔོན་འདས་པའི་དུས་འདི་དག་གི་ཕྱིར༑ ངས་ཡིད་དམ་ཆེན་པོ་བཅས་ཏེ། ནམ་མངོན་པར་རྫོགས་པར་སངས་རྒྱས་ནས་སྔར་འདི་དག་གི་དོན་བྱེད་པར་ཤོག་ཅེས་སྨོན་ལམ་བཏབ་སྟེ། སྔོན་བསྐལ་པ་གྲངས་མེད་པའི་ཕ་རོལ་ཡུལ་ཝཱ་རཱ་ཎ་སཱི་ན་རྒྱལ་པོ་རྩོད་བྱུང་བྱ་བ་ཞིག་བྱུང་སྟེ། དེའི་ཚེ་ཡུལ་དེ་ན་དྲང་སྲོང་བཟོད་པ་ཅན་ཞེས་བྱ་བ་སློབ་མ་ལྔ་བརྒྱ་དང་བཅས་བཟོད་པ་བསྒོམ་ཞིང་གནས་སོ། །དེའི་ཚེ་རྒྱལ་པོ་འཁོར་དང་བཅས་པ་ནགས་སུ་ཕྱིན་པ་ལས་རྒྱལ་པོ་དེ་ངལ་ཞིང་དུབ་སྟེ་གཉིད་དུ་སོང་བའི་ཚེ། བཙུན་མོའི་འཁོར་རྣམས་ཚལ་དུ་རྒྱུ་ཞིང་ཕྱིན་པ་ལས། དྲང་སྲོང་དེ་མཐོང་ནས་དད་པའི་སེམས་སྐྱེས་ཏེ་མདུན་དུ་འཁོད་ནས་ཆོས་ཉན་པ་ན། རྒྱལ་པོ་གཉིད་སངས་ནས། བཙུན་མོ་རྣམས་མི་སྣང་བ་དང༌། བློན་པོ་བཞི་དང་བཅས་ཕྱི་བཞིན་ཕྱིན་པས།བཙུན་མོ་རྣམས་དྲང་སྲོང་གི་མདུན་དུ་འཁོད་པ་མཐོང་ནས། རྒྱལ་པོས་དྲང་སྲོང་ལ་ཁྱེད་ཀྱི་སྐྱེ་མཆེད་མུ་བཞི་དང༌། ཚངས་པའི་གནས་པ་བཞི་དང༌། བསམ་གཏན་བཞི་རྣམས་ཐོབ་བམ་ཞེས་རིམ་པར་དྲིས་པས། དེ་དག་གང་ཡང་མ་ཐོབ་བོ། །འོ་ན་འདིར་ཅི་བྱེད།བཟོད་པ་བསྒོམ་མོ། །དེར་རྒྱལ་པོ་ཁྲོས་ཏེ། བཟོད་དམ་མི་བཟོད་ལྟའོ་ཞེས་རལ་གྲི་ཕྱུང་ནས་དྲང་སྲོང་གི་ལག་པ་གཉིས་བཅད་དེ་ཁྱོད་སུ་ཡིན། བདག་ནི་བཟོད་པ་ཅན་ནོ། །དེ་བཞིན་དུ་རྐང་པ་གཉིས་བཅད་ནས་དྲིས་ཀྱང་སྔ་མ་བཞིན་ནོ། །དེའི་ཚེ་ས་རྣམ་པ་དྲུག་ཏུ་གཡོས་པས་ཉེ་གནས་ལྔ་བརྒྱ་པོ་ཡང་ནམ་མཁའ་ལས་འཕུར་ཏེ་དེར་ལྷགས་ནས། སློབ་དཔོན་དེ་ལ་འདི་ལྟ་བུའི་སྡུག་བསྔལ་ཉམས་སུ་མྱོང་ན་བཟོད་པའི་སེམས་ཉམས་པར་མ་གྱུར་ཏམ། དྲང་སྲོང་གིས། བདག་གི་སེམས་མ་ཉམས་སོ། །རྒྱལ་པོས་དེ་གང་གིས་ཡིད་ཆེས༑ དྲང་སྲོང་གིས་བདག་གི་སྨྲས་པའི་ཚིག་འདི་བདེན་ན་ཁྲག་འོ་མར་གྱུར་ཅིང༌། ལུས་སྔ་མ་ཁོ་ན་བཞིན་དུ་གྱུར་ཅིགཅེས་བརྗོད་པས་དེ་བཞིན་དུ་གྱུར་པ་ན། རྒྱལ་པོའང་འགྱོད་པ་སྐྱེས་ཏེ་བཤགས་པ་ཕུལ་ལོ། །དྲང་སྲོང་གིས་ཁྱོད་ཀྱི་བུད་མེད་ཀྱི་ཕྱིར་མཚོན་ཐོགས་ནས་བདག་གི་ཡན་ལག་གཅོད་མོད་ཀྱི་བདག་གི་བཟོད་པ་ནི་ས་དང་འདྲ་བས། ཕྱིས་མངོན་པར་སངས་རྒྱས་པ་ན། ཤེས་རབ་ཀྱི་རལ་གྲིས་ཁྱོད་ཀྱི་དུག་གསུམ་གཅོད་པར་གྱུར་ཅིག་ཅེས་སྨྲས་སོ། །དེའི་ཚེ་རིའི་ཀླུང་དང་ལྷ་རྣམས་ཁྲོས་ནས་ཐོག་སེར་ཕབ་སྟེ་རྒྱལ་པོ་བསད་པར་བརྩམས་པ་ན་དྲང་སྲོང་གིས་བསྐྱབས་སོ། །དེ་ནས་དྲང་སྲོང་དེ་རྒྱལ་པོའི་ཕོ་བྲང་དུ་སྤྱན་དྲངས་ནས་མཆོད་པ་ལ་ཀུན་ཏུ་རྒྱུ་སྟོང་ཕྲག་ཙམ་ཕྲག་དོག་སྐྱེས་ཏེ། ལྐོག་ཏུ་རྡུལ་དང་འབགས་བཙོག་གིས་གཏོར་བ་ལ། བདག་བཟོད་པ་བསྒོམས་པའི་འབྲས་བུས་ནམ་སངས་རྒྱས་པ་ན་བདུད་རྩིའི་ཆུས་ཁྱེད་རྣམས་ཀྱི་དྲི་མ་བཀྲུས་ཏེ། འདོད་པའི་བཙོག་པ་ཡོངས་སུ་དག་པར་ཤོག་ཅིགཅེས་སྨོན་ལམ་བཏབ་བོ། དེའི་ཚེ་ན་དྲང་སྲོང་བཟོད་པར་སྨྲ་བ་ནི་ང་ཡིན་ལ། རྒྱལ་པོ་དང་བློན་པོ་བཞི་ནི་ཀཽཎྜི་ནྱ་སོགས་དགེ་སློང་ལྔ་དང༌། ཀུན་ཏུ་རྒྱུ་སྟོང་ནི་འོད་སྲུང་ལ་སོགས་པའི་དགེ་སློང་བརྒྱ་ཕྲག་བཅུ་ཡིན་ཏེ། སྔོན་དམ་བཅས་པ་བཞིན་དུ་ད་ལྟར་ཡང་སྔོན་ལ་འདི་དག་སྡུག་བསྔལ་ལས་གྲོལ་བར་མཛད་དོ་གསུངས། འདིས་ནི་སངས་རྒྱས་ཀྱི་སྨོན་ལམ་དང་བཟོད་པའི་ཆེ་བ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཀུན་དགའ་བོས། ཀཽཎྜི་ནྱ་སོགས་དགེ་སློང་ལྔ་སྡེ་ལས་ཅི་བགྱིས་པས། ཐོག་མར་ཆོས་ཀྱི་བདུད་རྩིས་ངོམས་པར་གྱུར་སྙམ་དུ་བསམ་ནས་བཅོམ་ལྡན་འདས་ལ་ཞུས་པས་བཀའ་སྩལ་པ། དགེ་སློང་ལྔ་པོ་དེ་སྔོན་ཡང་བདག་གི་ཤ་དང་ཁྲག་གིས་ཚིམས་པར་བྱས་པས་ད་ལྟར་མངོན་པར་རྫོགས་པར་སངས་རྒྱས་ནས་ཀྱང༌། སྔོན་དུ་རྣམ་པར་གྲོལ་བ་ལ་བཀོད་པ་ཡིན་ཏེ། སྔོན་བསྐལ་པ་གྲངས་མེད་པ་འདས་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་བྱམས་པའི་སྟོབས་ཞེས་བྱ་བ་བྱུང་སྟེ༑ དེ་ནི་བྱམས་པ་དང་སྙིང་རྗེར་ལྡན་ཏེ་ཚད་མེད་པ་བཞི་སྤྱོད་ཅིང་འབངས་འཁོར་རྣམས་དགེ་བ་བཅུའི་ལམ་ལ་བཀོད་པས། ལོ་ལེགས་པ་དང་འབྱོར་པ་ཕུན་སུམ་ཚོགས་པ་དང་ལྡན་ཞིང༌། སྒོ་གསུམ་གྱི་ལེགས་པར་སྤྱད་པའི་མཐུས་འབྱུང་པོ་དང་ཡི་དྭགས་གདུག་པ་ཅན་དག་གིས་ཀྱང་འཚེ་བར་མི་ནུས་སོ། །དེའི་ཚེ་གནོད་སྦྱིན་ལྔ་ཞིག་རྒྱལ་པོའི་མདུན་དུ་འོངས་ནས། བདག་ཅག་གི་ཟས་ནི་མི་ཡི་མདངས་དང་ཁྲག་ལ་ལྟོས་ཏེ་ལུས་སྲོག་འཚོ་བ་ལས༑ རྒྱལ་པོས་བཀར་བཏགས་ཏེ་ཐམས་ཅད་དགེ་བཅུ་ལ་གནས་པས། བདག་ཅག་ཟས་སྐོམ་མ་རྙེད་དེ་འཆི་ལ་ཐུག་པས་ཐུགས་རྗེས་བཟུང་འཚལ་ཞུས་པས། རྒྱལ་པོས་ཀྱང་དེ་དག་ལ་བརྩེ་བའི་ཕྱིར། རང་གི་ལུས་ཀྱི་ཡན་ལག་ལྔ་ལས་རྩ་ལྔ་བཅད་དེ་གནོད་སྦྱིན་ལྔ་པོ་ཁྲག་གིས་ཚིམས་པར་བྱས་ནས། དེ་དག་མགུ་བ་དང༌། དགེ་བ་བཅུ་ལ་ཅི་ནུས་སུ་སྤྱོད་ཅིག་ཅེས་བསྐུལ་ཞིང༌། ད་ལྟར་ངའི་ཁྲག་གིས་ངོམས་ཤིང་བདེ་བར་བྱས་པ་ལྟར། ཕྱིས་མངོན་པར་སངས་རྒྱས་ནས་ཆོས་ཀྱི་སྐུའི་ཚུལ་ཁྲིམས་དང་ཏིང་ངེ་འཛིན་དང༌། ཤེས་རབ་ཀྱིས་ཁྱོད་ཀྱི་དུག་གསུམ་བསལ་ཏེ་མྱ་ངན་ལས་འདས་པ་ལ་འགོད་པར་ཤོག་ཅིག་ཅེས་སྨྲས་སོ། །དེའི་དུས་ཀྱི་རྒྱལ་པོ་བྱམས་པའི་སྟོབས་ནི་ད་ལྟར་ང་ཡིན་ལ། གནོད་སྦྱིན་ལྔ་ནི་དགེ་སློང་ལྔ་པོ་འདི་ཡིན་ནོ། །ངས་གང་ནས་གང་དུ་སྐྱེས་པར་དེ་དག་ཐོག་མར་བསྒྲལ་བར་སྨོན་ལམ་བཏབ་བོ། །རྒྱུ་དེས་ངས་ཐོག་མར་ཆོས་བསྟན་མ་ཐག་ཏུ་རྣམ་པར་གྲོལ་བར་གྱུར་ཏོ་གསུངས། འདིས་ནི་སངས་རྒྱས་ཀྱི་ཐུགས་བསྐྱེད་དང་བྱམས་སྙིང་རྗེའི་ཕན་ཡོན་དགེ་བཅུ་སྤྱོད་པའི་འབྲས་བུ་ཡང་བསྟན་ནོ། །
༈ ཡང་སྟོན་པ་རྒྱལ་པོའི་ཁབ་བྱ་ཀ་ལན་ད་ཀ་གནས་པ་འོད་མའི་ཚལ་ན་བཞུགས་པའི་ཚེ། རྒྱལ་པོ་གཟུགས་ཅན་སྙིང་པོས་རྒྱུན་དུ་ཞུགས་པའི་འབྲས་བུ་ཐོབ་ནས་སངས་རྒྱས་བཅོམ་ལྡན་འདས་འཁོར་དང་བཅས་པ་ལ་མཆོད་པ་སྔར་བས་ལྷག་པར་གྱུར་ཅིང་གཞན་དག་ལ་ཡང་སྐུལ་བར་བྱེད་དེ། དེའི་ཚེ་རྒྱལ་པོའི་གཅུང་ཞིག་ནི་མུ་སྟེགས་སྟོན་པ་སྡེ་དྲུག་ལ་དད་ནས་བཅོམ་ལྡན་འདས་མཆོད་པར་མི་བྱེད་དོ། །དེ་ལ་རྒྱལ་པོས་ནན་ཏན་གྱིས་སངས་རྒྱས་ལ་བསྙེན་བཀུར་བྱེད་པར་བསྐུལ་བས། རྒྱལ་པོའི་ངག་མ་ཆོག་ནས། ཆོས་སྟོན་ཆེན་པོ་བཤམས་ཏེ། ཐོག་མར་སྟོན་པ་དྲུག་བོས་ནས་གྲལ་གྱི་གོང་དུ་བཞགདེ་ནས་སངས་རྒྱས་འཁོར་བཅས་སྤྱན་དྲངས་ནས་གྲལ་གཤམ་དུ་བཞུགས་སུ་གསོལ་བ་ལས༑ བཅོམ་ལྡན་འདས་ཀྱི་བྱིན་གྱིས་སྟོན་པ་དྲུག་གྲལ་གྱི་ལྟག་ན་འདུག་པའང་གྲལ་གྱི་ཐ་མར་སོང༌། སླར་ཡང་ལང་སྟེ་གྲལ་ལྟག་ཏུ་སོང་ཡང་སྔ་མ་ལྟར་གྱུར་ཏེ་དེ་ལྟར་ལན་གསུམ་གྱི་མཐར་མཐུ་མེད་པར་གྱུར་ཏེ་གྲལ་མཐར་འདུག་གོ །དེ་བཞིན་དུ་ཡོན་བདག་གིས་ཆུ་སྣོད་ཐོགས་ཏེ་ཆུ་བྲིམ་པ་ནའང་སྟོན་པ་དྲུག་ལ་སྔོན་དུ་བྲིམ་པས་ན་ཆུ་སྣོད་ཀྱི་ཁ་འགགས་ཏེ་ཆུ་མ་བྱུང༌། སྨོན་ལམ་གདབ་པར་གསོལ་བ་ནའང་སྟོན་པ་དྲུག་གི་ཁ་འཐམ་ནས་སྨྲ་མ་ནུས། བསོད་སྙོམས་བྲིམ་པ་ནའང་ཞལ་ཟས་རྣམས་སྟེང་གི་ནམ་མཁར་འཕགས་ཏེ་བྲིམ་དུ་མེད་པར་གྱུར་པས། ཕུད་ཀྱིས་སངས་རྒྱས་འཁོར་བཅས་ལ་མཆོད་ཅིང་ལྷག་མ་རྣམས་སྟོན་པ་དྲུག་ལ་བྱིན་ནོ། །དེ་ནས་ཆོས་སྟོན་པ་ན། སྟོན་པ་དྲུག་ཁ་འཐམ་ནས།སངས་རྒྱས་ལ་གསོལ་ཅིག་ཅེས་པའི་ལག་གིས་བརྡ་བྱས་སོ། །དེར་བཅོམ་ལྡན་འདས་ཀྱིས་ཆོས་བསྟན་པས། གཟུགས་ཅན་སྙིང་པོའི་གཅུང་དེ་ཡང་ཆོས་ལ་ཆོས་ཀྱི་མིག་རྡུལ་དང་བྲལ་བ་ཐོབ་ཅིང༌། གཞན་མང་པོ་ཞིག་འབྲས་བུ་བཞི་ལ་སྦྱར་ཞིང༌། ཁ་ཅིག་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །དེར་ཐམས་ཅད་ཀྱིས་སྟོན་པའི་ཁྱད་པར་ཤེས་ནས། སྟོན་པ་དྲུག་ལ་བསྙེན་བཀུར་བྱེད་པ་མ་བྱུང་བས། དེ་དག་སེམས་འཁྲུགས་ཏེ་སོ་སོར་དབེན་པར་གནས་པ་ན། བདུད་སྡིག་ཅན་གྱིས། བདག་གིས་ཡུན་རིང་པོ་ཞིག་ནས་དགེ་སྦྱོང་གཽ་ཏ་མ་ལ་གནོད་པ་དུ་མ་བརྩམས་ཀྱང་སྐབས་མ་རྙེད་ཀྱིས། ད་ནི་སྟོན་པ་དྲུག་ལ་ཅོ་འདྲི་ཞིག་བྱའོ་སྙམ་ནས། བདུད་སྡིག་ཅན་ཉིད་རྫོགས་བྱེད་ཇི་ལྟ་བར་སྤྲུལ་ཏེ། ཕྱུགས་ལྷས་ཀྱི་བུ་མ་སྐ་རི་དང༌། རྣམ་པར་སྨྲ་བའི་བུ་ཀུན་ནས་རྒྱལ་བ་དང༌། སྐྲའི་ལྭ་བ་ཅན་མི་ཕམ་པ་དང༌། ཀཱ་ཏྱ་ཡ་ན་ནོག་ཅན་དང༌། གཉེན་གྱི་བུ་གཅེར་བུ་པ་རྣམས་ཀྱི་ཐད་དུ་ཕྱིན་ནས༑ དེ་དག་གི་མདུན་གྱི་མཁར་མེ་འབར་བ་དང༌། ཆུ་འབབ་པ་དང༌། གློག་འགྱུ་བ་སོགས་ཆོ་འཕྲུལ་མང་པོ་བསྟན་ནས། དེ་ལྟ་བུའི་ཡོན་ཏན་དང་ནུས་པ་ཐོབ་པར་སྨྲས་ཤིང༌༑ དེ་བཞིན་དུ་ལྷག་མ་གཞན་ལྔར་ཡང་སྤྲུལ་ནས། དེ་ལྟར་བསྟན་ཅིང་གོ་བར་བྱས་པས༑ དེ་དག་གིས་བདག་གཅིག་པུ་མ་གཏོགས་གཞན་རྣམས་ནི་མཐུ་དང་རྫུ་འཕྲུལ་ཆེ་བ་འབའ་ཞིག་གོ་སྙམ་མོ། །དེ་ནས་དུས་ཕྱིས་ཞིག་ན་སྟོན་པ་དྲུག་པོ། འདུན་ཁང་གཅིག་ཏུ་འདུས་ཤིང་ཚོགས་པ་ན། སྔོན་ནི་སྐྱེ་བོ་རྣམས་ཀྱིས་བདག་ཅག་ལ་བསྙེན་བཀུར་བྱེད་ན༑ ད་ནི་དགེ་སྦྱོང་གཽ་ཏ་མས་ཁ་དྲངས་ཀྱི། འོ་སྐོལ་གྱི་མིའི་ཆོས་ལས་བླ་མར་གྱུར་པའི་རྫུ་འཕྲུལ་གྱི་སྟོབས་འགྲན་པར་བྱས་ཏེ། ཁོས་རྫུ་འཕྲུལ་གཅིག་སྟོན་ན་འོ་སྐོལ་གྱིས་གཉིས་སྟོན༑ ཁོས་གཉིས་སྟོན་ན་བདག་ཅག་གི་བཞི་སོགས་ཉིས་འགྱུར་སུམ་འགྱུར་དུ་བསྟན་པར་བྱའོ༑ ༑ཞེས་གྲོས་བྱས་ནས། རྒྱལ་པོ་གཟུགས་ཅན་སྙིང་པོའི་ཐད་དུ་ཕྱིན་ནས། རྒྱལ་པོ་ལ་རྒྱལ་བ་དང་ཚེ་སྤེལ་བ་སྔོན་དུ་འགྲོ་བས། བདག་ཅག་རྣམས་ནི་ཆོ་འཕྲུལ་དང་ལྡན་ཞིང་ཤེས་པར་སྨྲ་ལ། དགེ་སྦྱོང་གཽ་ཏ་མ་ཡང་དེ་ལྟར་དུ་སྨྲ་ན་བདག་ཅག་ལྷན་དུ་ཆོ་འཕྲུལ་འགྲན་པར་འཚལ་བས། རྒྱལ་པོས་བདག་ཅག་སྤྲོད་ཅིག་ཅེས་སྨྲས་པས། རྒྱལ་པོས་ཁྱེད་རྣམས་རེ་གླེན། སངས་རྒྱས་ནི་ཡོན་ཏན་ཆེ་བ། རྫུ་འཕྲུལ་ཆེ་བ་ཆོ་འཕྲུལ་ཐོགས་པ་མེད་པ་ཡིན་ན། ཁྱེད་ཅག་སྲིན་བུ་མེ་ཁྱེར་ཉི་མ་ལ་འགྲན་པའམ། བ་རྨིག་གི་ཆུ་རྒྱ་མཚོ་ལ་བསྒྲུན་པའམ། ཝས་སེང་གེ་ལ་འགྲན་པའམ། བྱི་བྲུན་གྱིས་རི་རབ་ལྷུན་པོ་ལ་འཕངས་མཐོ་དམན་འགྲན་པ་དང་འདྲ་སྟེ། ཆེ་ཆུང་ཁྱད་ཞུགས་པར་མངོན་པས། ངན་པར་ལྟ་བ་ཁྱེད་ཧ་ཅང་གླེན་ཆེས་སོ། །དེ་དག་ན་རེ། མངོན་རྟགས་ཕྱིས་གཟིགས་པར་འགྱུར་བས་ཅིས་ཀྱང་འགྲན་པར་ཞུས་སོ། །དེར་རྒྱལ་པོས། ཁྱེད་ཅག་སྐྱེངས་ཀྱི་དོགས་ཀྱི་{དོག}གི། དེ་ལྟ་ན་ངེད་ཀྱིས་ཀྱང་ཁྱོད་ཀྱི་ཆོ་འཕྲུལ་མཐོང་བར་གྱིས་ཤིག སྟོན་པ་དྲུག་གིས་ད་སྟེ་ཞག་བདུན་ནའོ། །དེ་ནས་རྒྱལ་པོས་བཅོམ་ལྡན་འདས་ལ། སྟོན་པ་དྲུག་གི་ཆོ་འཕྲུལ་འགྲན་ཞེས་མཆི་སྟེ་བདག་གི་བཀག་ཀྱང་མ་ཐུབ་ཀྱིས། བཅོམ་ལྡན་འདས་ཀྱིས་ཆོ་འཕྲུལ་གྱི་མཐུ་བསྟན་ཏེ། ངན་པར་ལྟ་བ་ལས་བཟློག་ནས། དགེ་བ་ལ་བཀོད་དུ་གསོལ། ཆོ་འཕྲུལ་བསྟན་པ་ཡང་བདག་ཅག་གིས་མཐོང་བར་མཛད་དུ་གསོལ། བཀའ་སྩལ་པ། ད་བདག་དུས་མཁྱེན་གྱིས་གང་དུ་འགྲན་པའི་གནས་ཡངས་པ་ཞིག་ཏུ་བྱི་དོར་གྱིས་ཤིག དེར་རྒྱལ་པོས་གནས་ཡངས་པར་ཕྱག་དར་དང༌། སེང་གེའི་ཁྲི་སོགས་རྒྱན་བཀོད་ཕུན་སུམ་ཚོགས་པར་བྱས་སོ། །དེར་ཆོ་འཕྲུལ་འགྲན་པའི་དུས་ལ་བབས་པ་ན་བཅོམ་ལྡན་འདས་འཁོར་དང་བཅས་པ་ཡངས་པ་ཅན་དུ་གཤེགས་སོ། །དེར་སྟོན་པ་དྲུག་པོས་དགེ་སྦྱོང་གཽ་ཏ་མ་བྲོས་སོ་སྙམ་སྟེ༑ ང་རྒྱལ་དང་སྤྲོ་བ་ལྷག་པར་སྐྱེས་ནས། དེའི་རྗེས་ལ་བསྙགས་སོ། །རྒྱལ་པོ་གཟུགས་ཅན་སྙིང་པོས་ཀྱང་ཤིང་རྟ་ལྔ་བརྒྱ་བཤམས་ཏེ་འཁོར་ཁྲི་ཕྲག་བཅུ་བཞི་དང་བཅས་ཏེ་བཅོམ་ལྡན་འདས་ཀྱི་རྗེས་སུ་ཡངས་པ་ཅན་དུ་དོང་ངོ༌། །དེར་ཡང་སྔ་མ་བཞིན་དུ་ལིཙྪ་བཱི་རྣམས་ཀྱིས་གསོལ་བ་བཏབ་པ་ན། བཅོམ་ལྡན་འདས་ཀྱིས། ང་ཉིད་དུས་མཁྱེན་ཏོ། །ཞེས་གསུངས་ཏེ། སང་ལྟ་བུར་འགྲན་པ་ལས། དེ་རིང་ལྟ་བུར་ཡུལ་ཀཽ་ཤཱཾ་བཱིར་གཤེགས་སོ༑ ༑དེ་ནས་ལིཙྪ་བི་རྣམས་ཀྱང་སྔ་མ་ལྟར་འཁོར་ཁྲི་ཕྲག་བདུན་དང་བཅས་གཟུགས་ཅན་སྙིང་པོ་དང་སྟབས་གཅིག་ཏུ་ཡུལ་ཀཽ་ཤཱཾ་བཱིར་ཕྱིན་ཏོ། །དེར་ཡང་རྒྱལ་པོ་ཨུ་དྲ་ཡ་ནས་གསོལ་བ་བཏབ་པ་སོགས་སྔར་བཞིན་གྱིས། བཅོམ་ལྡན་འདས་ཡུལ་ཝར་གྱིར་གཤེགས་སོ། །རྒྱལ་པོ་ཨུ་དྲ་ཡ་ན་ཡང་འཁོར་སྟོང་ཕྲག་བརྒྱད་ཁྲི་དང་བཅས་པ་ཕྱིན་ཏོ། །དེར་རྒྱལ་པོ་ཤུན་ཙི་ད་ལས་གསོལ་བ་བཏབ་པ་སོགས་སྔར་ལྟར་ལས། ཡུལ་ཏི་ཀི་ཙ་ཤི་རིར་གཤེགས་སོ༑ ༑རྒྱལ་པོ་ཤུན་ཙི་ད་ལ་ཡང་འཁོར་ཁྲི་ཕྲག་ལྔ་དང་བཅས་ཕྱིན་ཏོ། །དེར་རྒྱལ་པོ་ཨིན་དྲ་བ་ཡིས་གསོལ་བ་བཏབ་པ་ནས། སྟོན་པ་ཡུལ་ཝཱ་རཱ་ཎ་སཱིར་གཤེགས་པའི་སྔར་བཞིན་ལ༑ རྒྱལ་པོ་དེ་ཡང་འཁོར་ཁྲི་ཕྲག་དྲུག་དང་བཅས་ཏེ་ཕྱིན་ཏོ་། །དེར་ཡང་རྒྱལ་པོ་ཚངས་སྦྱིན་གྱིས་གསོལ་བ་བཏབ་ནས། བཅོམ་ལྡན་འདས་ཡུལ་སེར་སྐྱར་གཤེགས་པའི་རྗེས་སུ༑ རྒྱལ་པོ་ཚངས་སྦྱིན་ཡང་འཁོར་ཁྲི་ཕྲག་བརྒྱད་ཅུ་དང་བཅས་ཏེ་འབྲང་ངོ༌། །དེར་ཤཱཀྱ་རྣམས་ཀྱིས་གསོལ་བ་བཏབ་ནས་སྟོན་པ་མཉན་ཡོད་དུ་གཤེགས་སོ། །ཤཱཀྱའི་རིགས་རྣམས་འཁོར་ཁྲི་ཕྲག་དགུ་དང་བཅས་ཐམས་ཅད་ཕྱིན་ཏེ། རྒྱལ་པོ་རྣམས་དང་འཁོར་རྣམས་ཀྱིས་མཉན་ཡོད་ཀྱི་ལྗོངས་ཡོངས་སུ་གང་བར་གྱུར་ཏོ། །དེར་སྟོན་པ་དྲུག་གིས་རྒྱལ་པོ་གསལ་རྒྱལ་ལ། དགེ་སྦྱོང་གཽ་ཏ་མ་དང༌། བདག་ཅག་ཆོ་འཕྲུལ་འགྲན་པའི་དུས་བྱས་པ་ལས་དུས་ལ་བབ་པ་དང་བྱོལ་ཞིང་འབྲོས་ཏེ། ད་ནི་འཁོར་མང་པོ་ཡང་རྒྱལ་པོའི་ཡུལ་དུ་ཚོགས་ཀྱིས། རྒྱལ་པོ་ཆེན་པོས་བདག་འགྲན་དུ་ཆུག་ཅིག་ཅེས་གསོལ་པ་དང༌། རྒྱལ་པོས་བཟློག་ཀྱང་དེ་དག་གིས་མི་ཉན་ནོ། །དེ་ནས་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་གསོལ་པ། སྟོན་པ་དྲུག་པོ་དག་ཆོ་འཕྲུལ་འགྲན་པར་ཡང་དང་ཡང་དུ་བསྐུལ་གྱིས། བཅོམ་ལྡན་འདས་ཀྱིས་ཚར་བཅད་དེ། ཆོ་འཕྲུལ་གྱི་བྱེ་བྲག་དབྱེ་བར་གསོལ་བ་བཏབ་པས། བཅོམ་ལྡན་འདས་ཀྱིས་ང་ཉིད་དུས་མཁྱེན་ནོ། །ཞེས་བཀའ་སྩལ་པ་དང༌། རྒྱལ་པོ་གསལ་རྒྱལ་གྱིས་བློན་པོ་རྣམས་ལ་བཀའ་བསྒོས་ནས། ཆོ་འཕྲུལ་འགྲན་པའི་གནས་མཉམ་ཞིང་ཕྱག་དར་བྱས་ཏེ། མེ་ཏོག་དང་སྤོས་མང་དུ་བཤམས་ཤིང་སེང་གེའི་ཁྲི་བཙུགས་ནས་བ་དན་དང༌།རྒྱལ་མཚན་ལ་སོགས་པས་བརྒྱན་ཏེ། འཁོར་མང་པོ་ཡང་འདུས་སོ། །དེའི་ཚེ་དཔྱིད་ཟླ་ར་བའི་ཚེས་གཅིག་གི་ཉིན་པར་བཅོམ་ལྡན་འདས་ཆོ་འཕྲུལ་འགྲན་པའི་གནས་སུ་གཤེགས་པ་དང༌། རྒྱལ་པོ་གསལ་རྒྱལ་གྱིས་མཆོད་པའི་ཡོ་བྱད་དང་ཞལ་ཟས་བཤམས་ཏེ། བཅོམ་ལྡན་འདས་ལ་ཕྱག་དར་ཕུལ་ལོ། །བཅོམ་ལྡན་འདས་ཀྱིས་ཚེམས་ཤིང་གསོལ་ནས། ལྷག་མ་ས་ལ་བཙུག་པས་དེ་མ་ཐག་ཏུ་སྐྱེས་ནས། ཡལ་ག་དང་ལོ་མ་མཐོ་ཁྱད་དང་འཁོར་ཡུག་ཏུ་དཔག་ཚད་ལྔ་བརྒྱ་རེ་ཡོད་པ། དེ་ལ་མེ་ཏོག་ཤིང་རྟའི་འཕང་ལོ་ཙམ་སྐྱེས་ནས་འབྲས་བུ་ཡང་བྲེ་ལྔ་ཤོང་བའི་བུམ་པ་ཙམ་རྩ་བ་དང་ཡལ་ག་འདབ་མ་སོགས་རིན་ཆེན་སྣ་བདུན་ལས་གྲུབ་པ། ཁ་དོག་སྣ་ཚོགས་པའི་འོད་ཀྱིས་ཉི་མ་དང་ཟླ་བ་ཡང་ཟིལ་གྱིས་གནོན་ནུས་ཤིང༌། འབྲས་བུ་དེ་གང་གིས་ཟོས་ན། བདུད་རྩིའི་རོ་བས་ལྷག་པའི་བྲོ་བ་དང་ལྡན་ཞིང༌༑ དེའི་དྲི་བསུང་གི་ངད་ཕོག་པས་ཐམས་ཅད་བདེ་ཞིང་ཚིམ་པར་བྱེད་པ། ཡལ་ག་དང་ལོ་མ་རླུང་གིས་བསྐྱོད་པ་ལས་ཡིད་དུ་འོང་བའི་ཆོས་ཀྱི་སྒྲ་བྱུང་ངོ༌། །མི་ཐམས་ཅད་ཀྱིས་ཤིང་དེ་ལ་དང་བའི་སེམས་སྐྱེས་ཏེ། བཅོམ་ལྡན་འདས་ཀྱིས་ཆོས་བསྟན་པས་འབྲས་བུ་ཐོབ་པ་དང༌། ལྷར་སྐྱེས་པ་ཡང་རབ་ཏུ་མང་ངོ༌། །དེའི་ཕྱི་ཉིན་ཚེས་གཉིས་པ་ལ་རྒྱལ་པོ་ཨུ་དྲ་ཡ་ནས་སྤྱན་དྲངས་ཤིང་མཆོད་པའི་ཚེ། སངས་རྒྱས་ཀྱི་སྐུའི་གཡས་གཡོན་དུ་རིན་པོ་ཆེའི་རི་གཉིས་ལ་ཤིང་དང་མེ་ཏོག་འབྲས་བུ་སྣ་ཚོགས་པས་བརྒྱན་ཅིང་སྒྲ་སྐད་ཤིན་ཏུ་སྙན་པ་འབྱུང་བ། རི་གཅིག་གི་རྩེ་ན་འབྲས་བུ་རོ་བརྒྱ་དང་ལྡན་པ་དང༌། གཅིག་གི་རྩེ་མོ་ན་རྩ་ཤིན་ཏུ་མངར་ཞིང་འཇམ་པ་སྐྱེས་དེ་མི་དང་དུད་འགྲོའི་ཚོགས་རྣམས་ཡིད་བཞིན་དུ་ཟ་ཞིང་ཚིམ་པར་སྤྲུལ་ནས་ཆོས་བསྟན་པས། བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་དང་མཐོ་རིས་ཀྱི་ལྷར་སྐྱེས་པའི་གྲངས་ཀྱང་རབ་ཏུ་མང་ངོ༌། །དེ་བཞིན་དུ་ཚེས་གསུམ་པ་ལ་རྒྱལ་པོ་ཤུན་ཙི་ད་ལས་མཆོད་པའི་ཚེ། བཅོམ་ལྡན་འདས་ཀྱིས་ཞབས་བསིལ་ནས། ཞབས་བསིལ་གྱི་ཆུ་སླར་བོར་བ་རིན་པོ་ཆེའི་རྫིང་བུ་འཁོར་ཡུག་ཏུ་དཔག་ཚད་ཉིས་བརྒྱ་ཡོད་པ་རིན་པོ་ཆེ་སྣ་བདུན་གྱིས་གང་ཞིང་ཆུ་བོ་ཡོན་ཏན་བརྒྱད་དང་ལྡན་པ། ཁ་དོག་སྣ་ཚོགས་པའི་པདྨ་ཤིང་རྟའི་འཕང་ལོ་ཙམ་གྱིས་གང་ཞིང༌། དེ་ལས་ཡིད་དུ་འོང་བའི་དྲི་བསུང་དང་འོད་ཟེར་སྣ་ཚོགས་པ་འཕྲོ་བར་སྤྲུལ་ཞིང་ཆོས་བསྟན་པས། བྱང་ཆུབ་ཏུ་སེམས་བསྐྱེད་པ་དང་འབྲས་བུ་ཐོབ་ནས་ལྷར་སྐྱེས་པ་དང༌། བསོད་ནམས་ཀྱི་ལས་བསྐྱེད་པ་དཔག་ཏུ་མེད་པ་བྱུང་ངོ༌། །ཚེས་བཞི་པ་ལ་རྒྱལ་པོ་ཨིན་དྲ་བ་མས་མཆོད་པའི་ཚེ། རིན་པོ་ཆེའི་རྫིང་བུ་དེའི་ངོས་བཞི་ན་ཡུར་བ་ཆེན་པོ་བརྒྱད་བརྒྱད་ཡོད་པ་ལ་ཕྱིར་ཡང་འཁོར་ཞིང་རྫིང་དེ་ཉིད་དུ་འབབ་པ་དང༌། ཆུ་ཡི་སྒྲ་ལས་དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་ལ་སོགས་པའི་ཆོས་རྣམ་པ་སྣ་ཚོགས་ཀྱི་སྒྲ་འབྱུང་ཞིང་དེའི་དོན་རྟོགས་ནས་སྔ་མ་བཞིན་གྱི་འབྲས་བུ་ཐོབ་པ་སོགས་རབ་ཏུ་མང་པོ་བྱུང་ངོ༌། །ཚེས་ལྔ་པ་ལ་རྒྱལ་པོ་ཚངས་སྦྱིན་གྱིས་མཆོད་པའི་ཚེ། སྟོན་པའི་ཞལ་གྱི་སྒོ་ནས་གསེར་གྱི་མདོག་ལྟ་བུའི་འོད་ཟེར་བཀྱེ་ནས། སྟོང་གསུམ་གྱི་འཇིག་རྟེན་གྱི་ཁམས་ཀུན་སྣང་བར་བྱས་ཏེ། འོད་དེས་རེག་པའི་སེམས་ཅན་ཐམས་ཅད་དུག་གསུམ་དང་སྒྲིབ་པ་ལྔ་དང་བྲལ་ཏེ་ལུས་སེམས་བདེ་བས་ཁྱབ་ཅིང༌། ཆོས་བསྟན་པ་སོགས་སྔ་མ་རྣམས་བཞིན་ནོ། །ཚེས་དྲུག་པ་ལ་ལིཙྪ་བི་རྣམས་ཀྱིས་མཆོད་པའི་ཚེ་འཁོར་རྣམས་ཀྱིས་ཕན་ཚུན་གཅིག་གི་བསམ་པ་གཅིག་གིས་ཤེས་ཤིང༌། སོ་སོའི་དགེ་མི་དགེའི་ལས་ཀྱང་རྟོགས་པར་བྱས་ནས། སངས་རྒྱས་ཀྱི་ཡོན་ཏན་བསྔགས་ཤིང་སྨོན་ལམ་འདེབས་པར་བྱེད་ལ། ཆོས་བསྟན་པ་སོགས་སྔར་བཞིན་ནོ། །ཚེས་བདུན་པ་ལ་ཤཱཀྱའི་རིགས་རྣམས་ཀྱིས་མཆོད་པའི་ཚེ། འཁོར་ཐམས་ཅད་སོ་སོ་ནས་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་བུ་སྟོང་དང་ལྡན་པར་སྤྲུལ་ནས། རྒྱལ་ཕྲན་དང་བློན་པོ་རྣམས་ཀྱིས་བསྟི་སྟང་བྱེད་པར་མཐོང་སྟེ་ངོ་མཚར་ཞིང་སྤྲོ་བ་སྐྱེས་ནས་ཆོས་བསྟན་པ་སོགས་སྔ་མ་བཞིན་ནོ། །ཚེས་བརྒྱད་ལ་ལྷའི་དབང་པོ་བརྒྱ་བྱིན་གྱིས་མཆོད་པའི་ཚེ། བཅོམ་ལྡན་འདས་སེང་གེའི་ཁྲི་ལ་བཞུགས་པའི་གཡས་གཡོན་ནས་ལྷའི་དབང་པོ་ཚངས་པ་དང་བརྒྱ་བྱིན་གྱིས་མངོན་པར་མཆོད་ཅིང༌། སྟོན་པའི་ཕྱག་གིས་སེང་གེའི་ཁྲི་མནན་པ་དང༌། སེང་ཁྲི་ལས་གླང་པོ་ཆེའི་སྐད་ལྟ་བུའི་སྒྲ་ཆེན་པོ་ཞིག་བྱུང་བ་དང༌། དེ་མ་ཐག་ཏུ་སྲིན་པོ་ཆེན་པོ་ལྔ་བྱུང་ནས། སྟོན་པ་དྲུག་གི་ཁྲི་དྲུང་ནས་བཤིགཕྱག་ན་རྡོ་རྗེས་རྡོ་རྗེ་མེ་འབར་བ་ཐོགས་ནས་སྟོན་པ་དྲུག་གི་མགོར་གཟས་པས། དེ་དག་འཇིགས་སྐྲག་ནས་བྱེར་ཞིང་བྲོས་ཏེ་སྐྱེངས་ནས། ཁ་ཅིག་ཆུར་མཆོངས་ནས་ཚེ་ཡི་དུས་བྱས་སོ། །སྟོན་པ་དྲུག་གི་འཁོར་ལས་སྟོང་ཕྲག་དགུ་བཅུ་ནི་སངས་རྒྱས་ལ་སྐྱབས་སུ་གསོལ་བས། སྐྲ་དང་ཁ་སྤུ་རང་བྱིར་སོང་ནས་དགེ་སློང་དུ་གྱུར་ནས་མཐར་གྱིས་དགྲ་བཅོམ་པ་ཐོབ་བོ། །དེ་ནས་བཅོམ་ལྡན་འདས་ཀྱི་སྐུའི་བ་སྤུའི་བུ་ག་བརྒྱད་ཁྲི་ལས་འོད་ཟེར་བཀྱེ་ནས་ནམ་མཁའ་གང་བར་མཛད་དེ། འོད་ཟེར་རེ་རེའི་རྩེ་ལ་པདྨ་ཆེན་པོ་དང༌། དེ་རེ་རེའི་སྟེང་ན་སྤྲུལ་པའི་སངས་རྒྱས་འཁོར་དང་བཅས་པ་དམ་པའི་ཆོས་སྟོན་པ་རེ་རེ་སྤྲུལ་ཏེ། འཁོར་ཀུན་གྱིས་མཐོང་བར་བྱས་པས་ལྷག་པར་དད་པའི་སེམས་སྐྱེས་པ་ལ་ཆོས་བསྟན་པས་སེམས་བསྐྱེད་ཅིང་འབྲས་བུ་ཐོབ་པ་སོགས་གྲངས་ལས་འདས་པར་བྱུང་ངོ༌། །ཚེས་དགུ་པ་ལ་ཚངས་པའི་རྒྱལ་པོས་མཆོད་པའི་ཚེ། བཅོམ་ལྡན་འདས་ཀྱི་སྐུ་ཚངས་གནས་ལ་ཐུག་གི་བར་དུ་ཤིན་ཏུ་མཐོ་བར་སྤྲུལ་ཞིང་འོད་ཟེར་ཆེན་པོ་འགྱེད་པ་དང༌། སྐུ་དེ་ཐམས་ཅད་ཀྱིས་མཐོང་བ་དང་གསུངས་ཀྱང་ཐོས་པར་གྱུར་ནས་ཆོས་བསྟན་པས་སེམས་བསྐྱེད་པ་སོགས་གྲངས་མེད་པ་བྱུང་ངོ༌། །ཚེས་བཅུ་པ་ལ་རྒྱལ་ཆེན་བཞིའི་རྒྱལ་པོས་མཆོད་པའི་ཚེ། བཅོམ་ལྡན་འདས་ཀྱི་སྐུ་རྒྱལ་ཆེན་བཞིའི་རིས་ནས་སྲིད་པའི་རྩེ་མོ་ལ་ཐུག་གི་བར་དུ་སྐུའི་ཡོངས་སུ་གང་བར་མཐོང་བར་མཛད་ནས་སྐུ་དེ་དག་ལས་འོད་ཟེར་ཆེན་པོ་བཞི་བྱུང་སྟེ་འཁོར་རྣམས་ལ་ཆོས་སྟོན་པའང་ཀུན་གྱིས་གསལ་པོར་ཐོས་པར་མཛད་པས་སེམས་བསྐྱེད་པ་དང་འབྲས་བུ་ཐོབ་པ་དཔག་ཏུ་མེད་པ་བྱུང་ངོ༌། །ཚེས་བཅུ་གཅིག་ཉིན་ཁྱིམ་བདག་མགོན་མེད་ཟས་སྦྱིན་གྱིས་མཆོད་པའི་ཚེ། བྱམས་པ་ཆེན་པོའི་ཏིང་ངེ་འཛིན་ལ་བཞུགས་ནས། སེང་གེའི་ཁྲི་ལ་བཞུགས་བཞིན་དུ་སྐུ་མི་སྣང་བར་མཛད་ནས། འོད་ཟེར་གྱི་ཕུང་པོ་ལས་གསུང་གིས་ཆོས་སྟོན་པར་མཛད་པས་བྱང་ཆུབ་ཏུ་སེམས་བསྐྱེད་པ་སོགས་དཔག་གིས་མི་ལང་ངོ༌། །ཚེས་བཅུ་གཉིས་ཉིན་ཁྱིམ་བདག་ཙིན་དས་མཆོད་པའི་ཚེ། གསེར་མདོག་ལྟ་བུའི་འོད་ཀྱིས་སྟོང་གསུམ་ཁྱབ་པར་མཛད་ཅིང༌། འོད་དེས་རེག་པའི་སེམས་ཅན་རྣམས་ཀྱིས་གདུག་པའི་སེམས་ཞི་ནས། ཕན་ཚུན་ཕ་མའམ་ཕུ་ནུ་ལྟ་བུའི་བྱམས་པའི་སེམས་སྐྱེས་ཏེ། ཆོས་བསྟན་པས་སེམས་བསྐྱེད་པ་སོགས་དཔག་ཏུ་མེད་དོ། །བཅུ་གསུམ་ཉིན་རྒྱལ་པོ་ཤུན་ཙི་ད་ནས་མཆོད་པའི་ཚེ། བཅོམ་ལྡན་འདས་ཀྱི་སྐུའི་ལྟེ་བ་ལས་འོད་ཟེར་ཆེན་པོ་གཉིས་ཤིག་བྱུང་སྟེ།འོད་དེ་གཉིས་ཀྱི་སྟེང་ན་པདྨ་རེ་རེ། དེ་རེ་རེ་ལ་སྤྲུལ་པའི་སངས་རྒྱས་རེ་རེ་བཞུགས་ཤིང༌།དེ་རེ་རེའི་ལྟེ་བ་ནས་འོད་ཟེར་ཆེན་པོ་གཉིས་གཉིས་སོགས་སྔར་ལྟར་གྱིས། མཐར་སྟོང་ཆེན་པོའི་འཇིག་རྟེན་གྱི་ཁམས་ཀུན་སྤྲུལ་པའི་སངས་རྒྱས་ཀྱིས་གང་བར་ཀུན་གྱིས་མཐོང་ཞིང༌༑ ཆོས་བསྟན་པས། བྱང་ཆུབ་ཏུ་སེམས་བསྐྱེད་པ་སོགས་གྲངས་མཐའ་ཡས་སོ། །བཅུ་བཞིའི་ཉིན་རྒྱལ་པོ་ཨུ་དྲ་ཡ་ནས་མཆོད་པའི་ཚེ། རྒྱལ་པོས་གཏོར་བའི་མེ་ཏོག་རྣམས་རིན་པོ་ཆེའི་ཤིང་རྟར་གྱུར་ནས། སྟོང་གསུམ་ཀུན་ཏུ་སྣང་བར་བྱས་ཤིང་ཆོས་བསྟན་པས་སེམས་བསྐྱེད་པ་སོགས་སྔར་ལྟར་རོ། །ཚེས་བཅོ་ལྔའི་ཉིན་རྒྱལ་པོ་གཟུགས་ཅན་སྙིང་པོས་སྤྱན་དྲངས་ཏེ་མཆོད་པའི་ཚེ། སྣོད་ཀུན་ཞལ་ཟས་རོ་བརྒྱ་དང་ལྡན་པས་ཡོངས་སུ་གང་ཞིང་འཁོར་རྣམས་ཚིམ་པར་མཛད་པ་དང་སངས་རྒྱས་ཀྱི་ཕྱག་ས་ལ་བརྡབ་པས་དམྱལ་ཁམས་བཅོ་བརྒྱད་ཀྱི་སེམས་ཅན་ཚད་མེད་པ་མཐོང་ཞིང༌། དེ་དག་གིས་སྔོན་གྱི་ལས་དང་སྡུག་བསྔལ་ཇི་ལྟར་མྱང་བའི་ཚུལ་སྨྲས་པས། འཁོར་རྣམས་དངངས་ཤིང་སྙིང་རྗེའི་སེམས་སྐྱེས་པ་ལ་ཅི་རིགས་པའི་ཆོས་བསྟན་པས། ལ་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ༑ ༑ལ་ལ་ནི་ཕྱིར་མི་ལྡོག་པའི་ས་ལ་གནས་ཏེ་ལྷ་དང་མིར་སྐྱེ་བའི་དགེ་བའི་རྩ་བ་བསྐྱེད་པ་ཡང་གྲངས་མེད་དོ། །སེམས་ཅན་དམྱལ་བ་དེ་དག་གིས་སངས་རྒྱས་མཐོང་ཞིང་ཆོས་ཐོས་པའི་རྐྱེན་གྱིས་ཤིན་ཏུ་དད་པའི་སེམས་སྐྱེས་ཏེ། དེ་དག་ཚེ་ཡི་དུས་བྱས་ནས་ཐམས་ཅད་ལྷ་དང་མིར་སྐྱེས་སོ། །དེ་ནས་རྒྱལ་པོས། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ལས་གཞན་རྣམས་སྔར་མཐོང་ན་ཞབས་ཀྱི་མཐིལ་ན་འཁོར་ལོའི་མཚན་མངའ་བ་འཁོར་རྣམས་ལ་བསྟན་པར་གསོལ་བ་བཏབ་པ་བཞིན་འཁོར་རྣམས་ལ་སྟོན་པར་མཛད་ཅིང༌། དེའི་རྒྱུ་ཞུས་པར། ངས་སྔོན་འདས་པའི་དུས་ན་དགེ་བ་བཅུའི་ལས་དག་ཀྱང་བྱས་གཞན་དག་བྱེད་པར་ཡང་བསྐུལ་བས་འདི་ལྟ་བུའི་མཚན་ཤིན་ཏུ་གསལ་བར་ལྡན་པར་གྱུར་ཏེ། སྔོན་འདས་པའི་བསྐལ་པ་གྲངས་མེད་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཤིང་རྟ་ཆེན་མོ་ཞེས་བྱ་བ། རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་པ་ཞིག་བྱུང་སྟེ། དེ་ལ་སྲས་མཚན་དང་ལྡན་པ་ཞིག་འཁྲུངས་པ་ལ། མཚན་ཤེས་རབ་འོད་དུ་བཏགས། དེ་ཆེར་སྐྱེས་ཏེ་ཡབ་རྒྱལ་པོ་གཤེགས་པ་ན། བློན་པོ་རྣམས་ཀྱིས་རྒྱལ་བུ་དེ་རྒྱལ་པོར་དབང་བསྐུར་བར་གསོལ་བ་ན། རྒྱལ་བུ་ལ་སྤྲོ་བ་མེད་པར་གྱུར་ནས། སླར་ཡུལ་མི་རྣམས་ཀྱིས་དགེ་བ་བཅུའི་ལས་བྱེད་པར་ཁས་བླངས་ནས་རྒྱལ་བུས་རྒྱལ་སྲིད་བཟུང་ངོ༌། །དེའི་ཚེ་བདུད་ཀྱིས་ཕྲག་དོག་བྱས་ནས། བསྐུར་ཡིག་བྲིས་ཏེ། སྔར་དགེ་བ་བྱོས་ཤིག་པར་ཁྲིམས་སུ་བཅས་ཀྱང་མངོན་རྟགས་མེད་པས། ད་ཕྱིན་ཆད་ཅི་འདོད་པར་མི་དགེ་བཅུ་ལ་བག་མེད་པར་སྤྱོད་ཅིག ཅེས་པའི་སྤྲིང་ཡིག་རྒྱལ་ཕྲན་རྣམས་ཀྱི་ལག་ཏུ་འོང་བ་ན་དེ་དག་ཡིད་མ་ཆེས་ཏེ་རྒྱལ་པོའི་དྲུང་དུ་འཚོགས་ནས་ལོ་རྒྱུས་ཞུས་པས། རྒྱལ་པོ་ཧ་ལས་ཏེ། ངས་ནི་འདི་སྐད་དུ་བསྒོ་བ་མེད་ན། ཅིའི་ཕྱིར་འདི་འདྲ་བར་གྱུར་སྙམ་སྟེ། དེའི་རྒྱུ་རྟོག་པའི་ཕྱིར་རྒྱལ་པོ་ཉིད་ཡུལ་ཀུན་ཏུ་གཤེགས་པ་ན། བདུད་ཀྱི་རྒྱལ་པོས། ལམ་ཁ་ཞིག་ཏུ་མེ་དོང་ཆེན་པོ་རབ་ཏུ་འབར་བའི་ནང་དུ་སྡུག་བསྔལ་གྱིས་འོ་དོད་འབོད་པའི་མི་ཞིག་ཏུ་སྤྲུལ་ནས། བདག་གིས་སྔོན་མི་འདི་དག་དགེ་བ་བཅུའི་ལམ་ལ་བཀོད་པས། ད་ཤིན་ཏུ་མི་བཟད་པའི་སྡུག་བསྔལ་འདི་ལྟ་བུ་མྱོང་ངོ་ཞེས་ཟེར་རོ། །དེ་ལ་རྒྱལ་པོས་མི་བདེན་པར་ཤེས་ནས་ཁྱོད་དགེ་བ་བྱེད་པར་བསྐུལ་བས་འདི་ལྟ་བུར་གྱུར་ན། དགེ་བ་བྱེད་པ་དེ་དག་གི་འབྲས་བུ་ཐོབ་བམ་ཞེས་དྲིས་པས༑ དེ་ན་རེ། དེ་དག་གིས་ནི་དགེ་བའི་འབྲས་བུ་ཐོབ་སྟེ། དགེ་བ་བྱེད་པར་བསྐུལ་བ་འབའ་ཞིག་སྡུག་བསྔལ་འདི་ལྟ་བུ་མྱོང་ངོ༌། །དེར་རྒྱལ་བུ་ཤིན་ཏུ་དགའ་སྟེ། མི་ཕ་རོལ་པོས་དགེ་བའི་འབྲས་བུ་ཐོབ་པར་གྱུར་ན། བདག་སྡུག་བསྔལ་མྱོང་ཡང་སླའི་འགྱོད་པ་མེད་དོ་ཞེས་སྨྲས་པས། དེ་བདུད་ཀྱི་རྒྱལ་པོས་ཐོས་པ་དང༌། དེ་དག་དེ་མ་ཐག་ཏུ་མི་སྣང་བར་བྱས་སོ༑ ༑དེ་ནས་རྒྱལ་པོ་ཡུལ་ཀུན་ཏུ་གཤེགས་ནས་དགེ་བ་བཅུའི་ལམ་བསྒྲགས་པས། ཐམས་ཅད་ཀྱིས་རྒྱལ་པོའི་ཡོན་ཏན་གྱི་བསྔགས་པ་བརྗོད་ཅིང༌། དེའི་ཚེ་གསེར་གྱི་འཁོར་ལོ་སོགས་རིན་པོ་ཆེ་སྣ་བདུན་ཡང་འབད་མེད་དུ་བྱུང་ཞིང༌། གླིང་བཞི་ལ་དབང་བྱེད་པའི་རྒྱལ་པོར་གྱུར་ནས་ཐམས་ཅད་དགེ་བ་བཅུའི་ལམ་ཡང་དག་པ་ལ་བཀོད་པར་མཛད་པ་ཡིན་ཏེ། དེའི་ཚེ་དེའི་དུས་ཀྱི་ཡབ་རྒྱལ་པོ་ནི་ཟས་གཙང་མ་དང༌། ཡུམ་དེ་ནི་ལྷ་མཛེས་མ་དང༌།རྒྱལ་པོ་ཤེས་རབ་འོད་ནི་ང་ཡིན་ཏེ། དེའི་ཚེ་དེའི་དུས་ན་ཡང་ང་ཉིད་དགེ་བ་བཅུ་ཉམས་སུ་བླངས་ཏེ། གཞན་དག་ཀྱང་དགེ་བ་བཅུ་ལ་བཀོད་པས་ཞབས་ཀྱི་འོག་ན་འཁོར་ལོ་རྩིབས་སྟོང་དང་ལྡན་པར་གྱུར་ཏོ་གསུངས། གཞན་ཡང་སྔོན་རྒྱལ་པོ་སྡོང་དུམ་དུ་འཁྲུངས་པའི་ཚེ་སྟོན་པ་སྡེ་དྲུག་རྒྱལ་ཕྲག་དྲུག་ཏུ་གྱུར་པ་མེད་པར་བྱས་ནས་མཐར་གྱིས་གླིང་བཞི་ལ་དབང་བྱེད་པའི་རྒྱལ་པོར་གྱུར་ནས་དགེ་བཅུའི་ཁྲིམས་བཅས་པ་དང་དེའི་སྔོན་དུ་འབྲུ་མར་འཚག་པར་གྱུར་པའི་ཚེ་རང་སངས་རྒྱས་ལ་ཚིག་ངན་སྨྲས་པས་རྒྱལ་པོ་དེ་བཞིན་མི་སྡུག་པར་གྱུར་པ་དང༌། ཕྱིས་འགྱོད་ཚངས་བྱས་པས་བཞིན་མཛེས་པར་གྱུར་པ་དང༌། མར་ཕུལ་བས་མཐུ་སྟོབས་དང་ལྡན་ཏེ་ཐམས་ཅད་ཐུབ་པར་གྱུར་པ་དང༌། འཁོར་ལོས་སྒྱུར་རྒྱལ་ཐོབ་པའི་ཚུལ་སོགས་རྒྱས་པར་བཀའ་སྩལ་ཏེ། དགེ་བ་དང་མི་དགེ་བའི་ལས་ཀྱི་རྣམ་པར་སྨིན་པ་ནི་ནམ་ཡང་མེད་པར་མི་འགྱུར་ཏེ། དེ་བས་ན་ལུས་དང་ངག་དང་ཡིད་ཀྱི་ལས་བསྲུང་བ་ལ་ནན་ཏན་བྱའོ། །ཞེས་གསུངས་པས་གཟུགས་ཅན་སྙིང་པོ་ལ་སོགས་པའི་རྒྱལ་པོ་དང་བློན་པོ་དང་འཁོར་རྣམ་པ་བཞི་དང༌། ལྷ་དང་ཀླུ་ལ་སོགས་པས་ཐོས་ནས། ལ་ལ་ནི་རྒྱུན་དུ་ཞུགས་པ་ནས་དགྲ་བཅོམ་པའི་བར་གྱི་འབྲས་བུ་ཐོབ་ཅིང༌། ཁ་ཅིག་ནི་རང་སངས་རྒྱས་ཀྱི་དགེ་བའི་རྩ་བ་སྐྱེད་པ། ཁ་ཅིག་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཕྱིར་མི་ལྡོག་པའི་ས་ལ་གནས་པར་གྱུར་ཏོ། །
༈ ཡང་བཅོམ་ལྡན་འདས་རྒྱལ་པོའི་ཁབ་བྱ་རྒོད་སྤུངས་པའི་རི་ལ་བཞུགས་པའི་ཚེ། སྐུ་ལ་བསེར་མའི་སྙུན་བྱུང་ནས། སྨན་པ་འཚོ་བྱེད་གཞོན་ནུས་སྨན་རྣམ་པ་སུམ་ཅུ་རྩ་གཉིས་མར་དང་སྦྱར་ཏེ། ཉིན་རེ་བཞིན་སྨན་སྲང་སུམ་ཅུ་རྩ་གཉིས་རེ་གསོལ་བ་ན། ལྷས་སྦྱིན་ཕྲག་དོག་སྐྱེས་ནས་སྨན་བསླངས་པ་ཉིན་རེ་སྲང་བཞི་རེ་ཐོང་ཞེས་བསྒོས་ཀྱང་མ་ཉན་པར་སྲང་སུམ་ཅུ་རྩ་གཉིས་ཟོས་པས་དེར། ལྷས་སྦྱིན་གྱིས་སྨན་མར་མ་ཞུ་ནས་ནད་དུ་གྱུར་ཏེ་ཤིན་ཏུ་སྡུག་བསྔལ་བ་ལ། བཅོམ་ལྡན་འདས་ཀྱིས་ཐུགས་བརྩེ་བར་དགོངས་ཏེ། རྒྱང་རིང་མོ་ནས་ཕྱག་བརྐྱང་བ་ལྷས་སྦྱིན་གྱི་མགོར་བཞག་པའི་མོད་ལ་ནད་ལས་གྲོལ་བ་དང༌། ལྷས་སྦྱིན་གྱིས་དེ་ཤེས་ནས། རྒྱལ་བུ་དོན་གྲུབ་ཀྱིས་སྨན་ཡང་བསླབས་ཏེ་ཤེས་པ་འདྲ་སྟེ་བདག་མི་འདོད་དོ་ཞེས་ཟེར། དེ་ཀུན་དགའ་བོས་ཐོས་ནས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་ལྷས་སྦྱིན་གྱིས་ད་ལྟར་འདི་འབའ་ཞིག་ཏུ་ང་ལ་མི་དགེ་བའི་སེམས་བསྐྱེད་ནས་གནོད་པར་སེམས་པར་མ་ཟད་ཀྱིས། སྔོན་འདས་པའི་དུས་ནའང་ང་ལ་སྡིག་པའི་སེམས་བསྐྱེད་ནས་བསད་པར་གྱུར་ཏེ། སྔོན་ཝཱ་རཱ་ཎ་སཱི་ན། རྒྱལ་པོ་ཚངས་སྦྱིན་ཞེས་བྱ་བ་ཁྲོ་ཞིང་གཏུམ་ལ་སྙིང་རྗེ་མེད་པར་གསོད་ལ་དགའ་བ་ཞིག་བྱུང་སྟེ་དེས་རྨི་ལམ་དུ། གཅན་གཟན་གྱི་ལུས་སྤུ་གསེར་ལྟར་སྣང་ཞིང་འོད་འཕྲོ་བ་ཞིག་རྨིས་པས། དེའི་པགས་པ་འཚོལ་བའི་དོན་དུ་རྔོན་པ་རྣམས་བསྡུས་ཏེ། རྨི་ལམ་དུ་བྱུང་བ་ལྟ་བུའི་སེམས་ཅན་ཞིག་ཡུལ་འདིར་ཡོད་ངེས་པས་དེ་ཚོལ་ལ་པགས་པ་བདག་ལ་ཕུལ་ཅིག་དང༌། ཁྱེད་ཀྱི་བདུན་རྒྱུད་ཚུན་ཆོད་བདེ་བར་བྱ་ལ། གལ་ཏེ་མ་ཚོལ་ཞིང་མ་རྙེད་ན་ཁྱེད་རྣམས་རྩ་རྒྱུད་ཚུན་ཆོད་མེད་པར་བྱའོ། །ཞེས་བསྒོས་པས། དེ་དག་ཤིན་ཏུ་མི་དགའ་སྟེ། དེ་ལྟ་བུ་སྔོན་ཆད་ཡོད་པར་ཡང་མ་ཐོས་ཤིང༌། ནགས་ཁྲོད་ནི་སྦྲུལ་དང་གཅན་གཟན་གདུག་པ་ཅན་གྱིས་གང་བས་བགྲོད་དཀའ་ལ་གལ་ཏེ་མ་རྙེད་ན་རྒྱལ་པོ་གདུག་པ་ཅན་གྱིས་ཕུང་བར་འགྱུར་རོ་བསམས་ནས། ཐམས་ཅད་བགྲོས་ཏེ་མི་གཅིག་འཚོལ་དུ་བཏང་བ་ལས། དེ་ཉིད་ནགས་ཁྲོད་དུ་སོང་སོང་བས་ཤིན་ཏུ་ཉམ་ཐག་སྟེ། དབྱར་ཚ་བའི་དུས་ཀྱི་བྱེ་ཚན་པུས་ནུབ་ཙམ་ཞིག་ཏུ་ཕྱིན་པ་དང༌། ངལ་ཆད་དེ། སྐོམ་གྱིས་གདུང་ནས་འཆི་ལ་ཐུག་པ་དང༌། སྙིང་རྗེ་དང་ལྡན་པ་སུ་ཞིག་བདག་ལ་འདི་ལྟར་སྡུག་བསྔལ་བ་ལས་ལུས་སྲོག་གི་སྐྱབས་སུ་གྱུར་པ་ཡོད་དམ་ཞེས་སྨྲེ་སྔགས་ཀྱིས་བོས་པས། དེའི་ཚེ་ན་རི་དེ་ལ་གཅན་གཟན་ཀུན་ཏ་ཞེས་བྱ་བ་ལུས་ཀྱི་སྤུའི་མདོག་གསེར་གྱི་ཁ་དོག་ལྟ་བུ་ལ་སྤུའི་ཐོག་མ་ལ་གསེར་གྱི་འོད་འབྱུང་བ་ཞིག་ཡོད་པ་དེས་རྒྱང་རིང་མོ་ནས་ཐོས་ཏེ། ཤིན་ཏུ་སྙིང་བརྩེ་བའི་སེམས་སྐྱེས་ཏེ། གང་ན་ཆུ་མིག་གྲང་མོ་ཡོད་པའི་ནང་དུ་ལུས་བཅུག་ནས་མི་དེའི་དྲུང་དུ་འོངས་ཏེ། པང་པས་འཁྱུད་ནས་ཅུང་ཟད་ཉམས་བརྟས་པ་དང༌། ཆུ་འགྲམ་དུ་ཁྲིད་དེ་བཀྲུས་ནས་ཤིང་ཐོག་བསྡུས་ཏེ་ཟར་བཅུག་པས་མི་དེ་སོར་ཆུད་པ་ན། རྒྱལ་པོས་འདོད་པའི་གཅན་གཟན་ནི་འདི་ཁོ་ན་ཡིན་མོད། བདག་སྲོག་དང་བྲལ་བ་ལས་འདིས་སྲོག་བཏོན་པར་བྱས་ན་ཇི་ལྟར་གསོད་པར་ནུས། གལ་ཏེ་མ་རྙེད་ན་ནི་རྔོན་པ་དེ་དག་གཉེན་ཚན་དང་བཅས་པ་གྱོད་ལ་ཐོགས་པར་འགྱུར་སྙམ་དུ་སེམས་མི་དགའ་ཞིང་འདུག་པ་ན། གཅན་གཟན་དེས་ཁྱོད་ཅིའི་ཕྱིར་མི་དགའ་ཞེས་དྲིས་པས། དེས་མཆི་མ་འབྱིན་བཞིན་རྒྱས་པར་སྨྲས་པས་ཀུན་ཏས་ཁྱོད་མི་དགའ་བར་མ་བྱེད་ཅིགབདག་གིས་པགས་པ་ཁྱེད་ཅག་སྲོག་བསྐྱབ་པའི་ཕྱིར་སྦྱིན་པར་བྱའོ༑ ༑ཁྱོད་ཀྱིས་ཁོ་བོའི་སྲོག་མ་བཅད་པར་པགས་པ་བཤུས་ཏེ་ཁྱེར་ཅིགཅེས་སྨྲས་པས། དེ་དགའ་ནས་པགས་པ་དལ་གྱིས་བཤུས་སོ། །དེའི་ཚེ་ཀུན་ཏས་བདག་གིས་པགས་པ་བཤུས་ལ་བྱིན་ཏེ་མི་མང་པོའི་སྲོག་བསྐྱབས་པའི་བསོད་ནམས་འདི་སེམས་ཅན་ཐམས་ཅད་ལ་བསྔོས་ཏེ། བདག་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་ཞིང་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས། མྱ་ངན་ལས་འདས་པའི་བདེ་བ་ལ་འགོད་པར་ཤོག་ཅིག ཅེས་སྨོན་ལམ་བཏབ་པས་སྟོང་གསུམ་གྱི་འཇིག་རྟེན་གྱི་ཁམས་ས་རྣམ་པ་དྲུག་ཏུ་གཡོས་ཤིང་ལྷ་རྣམས་ཀྱིས་ཀྱང་མཆོད་པ་བྱས་སོ། །པགས་པ་བཤུས་ནས་སོང་བའི་འོག་ཏུ་དེའི་ལུས་ལ་སྦྲང་མ་དང་གྲོག་མ་སོགས་སྲོག་ཆགས་སྟོང་ཕྲག་བརྒྱད་ཅུ་རྙེད་འདུས་ནས་ཟ་བ་ལ། དེ་དག་བྲོས་སུ་དོགས་པས་ལུས་ཀྱང་མི་འགུལ་བར། དེ་དག་ལ་སྦྱིན་ནས་ཚེ་ཡི་དུས་བྱས་སོ། །སྦྲང་མ་དང་སྲིན་བུ་བྱང་ཆུབ་སེམས་དཔའི་ཤ་ཟོས་པ་རྣམས་ཀྱང་ཚེ་འཕོས་ནས་ལྷར་སྐྱེས་སོ། །དེའི་ཚེ་རྔོན་པས་པགས་པ་དེ་ཁྱེར་ནས་རྒྱལ་པོ་ལ་ཕུལ་བས། རབ་ཏུ་དགའ་ནས་འཇམ་པའི་ཟླ་མེད་དོ་ཞེས་ཉལ་སྟན་བྱས་སོ། །དེའི་དུས་ཀྱི་གཅན་གཟན་ཀུན་ཏ་ནི་ང་ཡིན་ལ། རྒྱལ་པོ་དེ་ནི་ལྷས་སྦྱིན་ནོ། །སྲིན་བུ་སྟོང་ཕྲག་བརྒྱད་ཅུ་པོ་ནི། ཐོག་མར་ཆོས་འཁོར་བསྐོར་བ་ན་འབྲས་བུ་ཐོབ་པའི་ལྷ་བརྒྱད་ཁྲི་ཡིན་ཏེ། ལྷས་སྦྱིན་གྱིས་དེའི་ཚེ་ན་ཡང་ང་བསད་དེ་ད་ལྟར་གྱི་བར་དུ་ང་ལ་སྡིག་པའི་སེམས་ཀྱིས་གསོད་པར་སེམས་སོ། །ཞེས་གསུངས་པས་འཁོར་མང་པོ་དག་བྱང་ཆུབ་གསུམ་གྱི་ལམ་ལ་བཀོད་དོ། །དེས་ན་སྟོན་པའི་ཡོན་ཏན་གྱི་ཚུལ་དྲན་ནས་མཆོག་ཏུ་གུས་པར་བྱའོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། རྒྱལ་པོའི་ཁབ་དེར་ཁྱིམ་བདག་དཔལ་སྐྱེས་ཞེས་བྱ་བ་ལོ་བརྒྱ་ལོན་པ་རྒས་ཤིང་འཁོགས་པ་ཞིག་ཡོད་པ་དེས་རབ་ཏུ་བྱུང་བའི་ཡོན་ཏན་གྱི་བསྔགས་པ་ཚད་མེད་པར་ཐོས་ནས་ཁྱིམ་གྱི་མི་རྣམས་ལ་གོ་བར་བྱས་ནས་འོད་མའི་ཚལ་དུ་ཕྱིན་པ་ན། སྟོན་པ་མི་བཞུགས་ནས་དེའི་འཁོར་མཁས་པ་དང་ཤེས་རབ་ལྡན་པ་སུ་ཞེས་དྲིས་པས། བཙུན་པ་ཤཱ་རིའི་བུ་ཡིན་པར་ཐོས་ནས། དེར་ལྷགས་ཏེ་རབ་ཏུ་བྱུང་བར་གསོལ་བས་མ་གནང་སྟེ། རྒྱུ་དེས་འོད་སྲུང་ཆེན་པོ་དང༌། ཨུ་པཱ་ལི་དང་མ་འགགས་པ་སོགས་དགྲ་བཅོམ་པ་གཞན་རྣམས་ལ་ཞུས་ཀྱང་མ་གནང་བས་འོད་མའི་ཚལ་ནས་ཕྱིར་བྱུང་སྟེ་སྒོ་ཐེམ་ལ་འདུག་ནས་སྐད་ཆེན་པོས་སྨྲེ་སྔགས་ཕྱུང་བ་ན། བཅོམ་ལྡན་འདས་དེའི་དྲུང་དུ་གཤེགས་ནས་ཁྱོད་ཀྱི་ཅིའི་ཕྱིར་ངུ༌། ཞེས་བཀའ་སྩལ་པ་དང༌། ཇི་ལྟར་གྱུར་པ་ཞུས་པས། བཅོམ་ལྡན་འདས་ཀྱིས་སྙན་པའི་ཚིག་གིས་སྤྲོ་བ་བསྐྱེད་ནས། འཕགས་པ་མོང་གལ་གྱི་བུ་ལ་གཏད་ནས་རབ་ཏུ་བྱུང་བར་གནང་ངོ༌། །དེ་ཁ་ཏོན་ལ་བརྩོན་ཡང་རྒས་ཤིང་འཁོགས་པས་ཚུལ་བཞིན་དུ་རིམ་གྲོ་དང༌། བསྟི་སྟང་དང་བསུ་སྐྱེལ་དང༌། བླ་མ་ལ་གསོང་པོར་སྨྲ་བ་དང༌། ཕྱག་འཚལ་བ་ནི་མི་ནུས་སོ། །དེ་ལ་དགེ་སློང་གཞོན་ནུ་སྔར་རབ་ཏུ་བྱུང་བ་གྲལ་མཐོ་བ་དག་གིས། བདག་ཅག་ལ་བཀུར་སྟི་མི་བྱེད་དོ་སྙམ་ནས་རྟག་ཏུ་འཚེ་བར་གྱུར་པས། དེ་རབ་ཏུ་སྐྱོ་ནས་ཆུ་ཀླུང་ཆེན་པོ་ཞིག་གི་འགྲམ་དུ་ཕྱིན་ཏེ། ཆོས་གོས་ཤིང་གི་ཡལ་ག་ལ་བཀལ་ནས། ཕྱི་མར་རབ་ཏུ་བྱུང་བར་སྨོན་ལམ་བཏབ་ནས་འཆི་བར་རྩོམ་པ་ན། དེ་ཉིད་མོའུ་འགལ་གྱི་བུས་ལྷ་ཡི་མིག་གིས་མཐོང་ནས་ཆུར་མ་ཕྱིན་པར་རྫུ་འཕྲུལ་གྱི་མཐུས་བླངས་ནས་ཆུའི་འགྲམ་དུ་བཞག་སྟེ། འདི་ལ་ནི་སྐྱེ་བ་དང་ཤི་བའི་འཇིགས་པ་ཞིག་གིས་མ་བསྡིགས་ན། རབ་ཏུ་བྱུང་བ་དོན་མེད་པར་གྱུར་ཏོ་སྙམ་དུ་དགོངས་ཏེ། ངའི་ཆོས་གོས་ཀྱི་མཐའ་འདི་ལ་དམ་དུ་འཇུས་ཤིག་གསུངས་ནས། རྫུ་འཕྲུལ་གྱིས་ནམ་མཁའ་ལ་འཕགས་ནས། སྐྱེས་བུའི་ལག་པ་བརྐྱང་བསྐུམ་གྱི་ཡུན་ཙམ་གྱིས་རྒྱ་མཚོའི་འགྲམ་དུ་ཕྱིན་ཏོ། །དེར་བུད་མེད་ཤིན་ཏུ་མཛེས་མ་ཤི་མ་ཐག་པའི་རོ་ཞིག་གི་ཁ་སྣ་སོགས་དབང་པོའི་སྒོ་རྣམས་སུ་སྦྲུལ་ཞིག་འཇུག་ཅིང་བྱུང་བར་མཐོང་ནས། དཔལ་སྐྱེས་ཀྱིས་འདི་སུ་ལགས་ཞེས་དྲིས་པས། ནམ་དུས་ལ་བབ་པ་ན་བསྟན་ཏོ་གསུངས། ཡང་སོང་བ་ན། བུད་མེད་གཅིག་ཟངས་ཆེན་པོ་ཞིག་བཙུགས་ཏེ། ཟངས་ཀྱི་ནང་དུ་ཆུ་བླུགས་ནས་འོག་ཏུ་མེ་ཆེན་པོ་བུས་ཏེ་ཆུ་དེ་ཁོལ་བ་དང་གོས་ཕུད་དེ་ནང་དུ་ཞུགས་ཏེ་དེ་མ་ཐག་ཏུ་ཚོས་ནས་ཤ་རུས་སོ་སོར་བྱེ་སྟེ་རུས་པ་རྣམས་ཕྱིར་བྱུང་བ་དང༌། རུས་པ་དེ་དག་སླར་རླུང་གིས་བུས་པ་ཐག་ཏུ་མི་ཞིག་ཏུ་གྱུར་ནས། ཟངས་ཀྱི་ནང་ནས་ཤ་ཕྱུང་སྟེ་ཟ་བར་མཐོང་ནས་དྲིས་པ་དང་སྔ་མ་བཞིན་གསུངས་སོ། །ཡང་སོང་བས། ཤིང་ཆེན་པོ་ཞིག་ལོ་མ་དང་ཡལ་གའི་བར་ཁབ་ཀྱི་རྩེ་ཙམ་བཙུགས་པའི་ས་སྟོང་ཡང་མེད་པར་སྲིན་བུ་མང་པོས་ཟ་བ་ལ་སྐད་ཆེན་པོར་ངུར་ཞིང་འབོད་པའི་སྒྲ་དྲག་པོ་ཐོས་པས་དྲིས་པ་ན་སྔར་བཞིན་གསུངས༑ ཡང་སོང་བས། མིའི་ལུས་ལ་གཅན་གཟན་གྱི་མགོ་ཅན་དུ་འདུག་པའི་ཡི་དྭགས་མང་པོས་མི་ཞིག་བསྐོར་ཏེ། ལག་ན་མདའ་གཞུ་ཐོགས་ཤིང་མདའ་ལ་མེ་འབར་བཞིན་དུ་ཀུན་གྱིས་མི་དེ་ལ་འཕངས་ནས་གཅིག་ཏུ་འབར་བར་མཐོང་ནས་དྲིས་པ་ན་སྔར་བཞིན་གསུངས༑ ཡང་སོང་བས། རི་ཆེན་པོ་ཞིག་གི་དྲུང་ནས་རལ་གྲི་དང་མཚོན་རྣོན་པོ་སོ་གྱེན་དུ་བསྟན་ཏེ་བཙུགས་པ་ལ་མི་ཞིག་རིའི་རྩེ་མོ་ནས་ཐུར་དུ་རྒྱུགས་ཏེ། རལ་གྲི་དང་མཚོན་གྱིས་ཟུག་ཅིང་འདྲལ་བ་དང༌། མཚོན་ཆའི་ཐང་ལ་མི་དལ་བར་རྒྱུགས་པ་མཐོང་ནས་དྲིས་པ་དང་སྔར་བཞིན་གསུངས་སོ། །ཡང་སོང་བས། རུས་པའི་རི་བོ་ཆེན་པོ་མཐོ་ཁྱད་དཔག་ཚད་བདུན་བརྒྱ་པ་ཉི་མ་ཡང་སྒྲིབ་ཅིང༌། རྒྱ་མཚོ་ཡང་གྲིབ་མས་མུན་པར་གྱུར་པ་དེ་ལ་མཽང་གལ་འཛེགས་པའི་ཕྱི་བཞིན་དུ་སོང་ནས་སྟེང་དུ་སླེབས་པ་ན། སྔར་གྱི་དེ་རྣམས་ཞུས་པས། ད་དུས་ལ་བབ་ཀྱིས་བསྟན་པར་བྱའོ་གསུངས། དེ་ལ་སྔར་མཐོང་བའི་བུད་མེད་ཀྱི་ལུས་དེ་ནི། རྒྱལ་པོའི་ཁབ་ཀྱི་ཁྱིམ་བདག་སར་ཕག་ཆེན་པོའི་ཆུང་མ་སྟེ། དེ་ཚོང་པ་ལྔ་བརྒྱ་དང་བཅས་རྒྱ་མཚོར་གྲུར་ཞུགས་པ་ལས། གྲུ་ཞིག་ནས་ཚེ་ཡི་དུས་བྱས་པ་སྟེ། རྒྱ་མཚོའི་ཆོས་ཉིད་ཀྱིས་རོ་ཞག་ལོན་པར་མི་གནས་ཏེ་ཆུ་རླབས་ཀྱིས་ཕུལ་ནས། རྒྱ་མཚོའི་འགྲམ་དུ་ཕྱིན་པ་སྟེ། དེ་ཡང་སེམས་ཅན་གང་ཞིག་ཚེ་ཡི་དུས་བྱས་པ་ན་ཅི་ལ་ཆགས་པ་དེར་སྐྱེ་བར་འགྱུར་ཏེ༑ སེམས་ཅན་གང་དག་དཀོན་མཆོག་གསུམ་དང་ཕ་མ་ལ་གནོད་པ་བགྱིས་པ་དང༌། མིའི་སྲོག་གཅོད་པ་སོགས་ཁ་ན་མ་ཐོ་བ་ཆེན་པོ་བྱས་པ་དག་སེམས་ཅན་ཚ་བའི་དམྱལ་བར་སྐྱེ་སྟེ། མི་དེ་གྲང་ནད་ཀྱིས་ཟིན་པས་ཡིད་ལ་མེ་འདོད་པས་མེའི་ནང་དུ་འགྲོ་བར་བསམ་མ་ཐག་ཏུ་ཚེ་ཡི་དུས་བྱས་ནས་ཤིན་ཏུ་འབར་བའི་སེམས་ཅན་དམྱལ་བར་འགྲོའོ། །གང་དག་སངས་རྒྱས་དང་དགེ་འདུན་ལ་ཕུལ་བའི་མར་མེ་བརྐུས་པའམ། དགེ་འདུན་གྱི་འདུན་ཁང་སོགས་བཤིག་པ་དང༌། དགུན་གྱི་དུས་སུ་གཞན་གྱི་གོས་ཕྲོགས་པ་སོགས་དེ་དག་གྲང་བའི་དམྱལ་བར་སྐྱེ་སྟེ། མི་དེ་ཚ་བའི་ནད་ཀྱིས་གཟིར་ནས། གྲང་ཞིང་བསིལ་བར་འདོད་པས་ཚེ་འཕོས་ནས་ཨུཏྤལ་དང་པདྨ་ལྟར་གས་པ་སོགས་ཀྱིས་སྡུག་བསྔལ་བར་འགྱུར་རོ། །གང་དག་སེར་སྣ་ཅན་གཞན་གྱི་ཁ་ཟས་འཕྲོག་པ་དང༌། ཁ་ཟས་དུས་སུ་མི་སྟེར་བར་སེམས་ཅན་ལྟོགས་སུ་བཅུག་པ་དེ་དག་ཡི་དྭགས་ཀྱི་གནས་སུ་ལྟུང་སྟེ། མི་དེ་ཁ་ཟས་མི་ཆུད་ཅིང་སྐྱུག་བྲོ་བའི་ནད་ཀྱིས་བཏབ་ནས། ནད་གཡོག་སོགས་ཀྱིས་ཁ་ཟས་རྣམ་པ་མང་པོ་སྦྱར་ཏེ་ནན་གྱིས་སྙོད་པ་ན། དེ་མི་དགའ་ཞིང་སྐྱུག་བྲོ་སྟེ་བདག་ཁ་ཟས་འདི་མིག་གིས་མ་མཐོང་བའི་དུས་ཡོད་དམ་སྙམ་ནས་ཚེ་འཕོས་པས་དེར་སྐྱེའོ། །གང་གླེན་པ་གཏི་མུག་ཅན་དཀོན་མཆོག་ལ་མི་དད་པ། འཕགས་པ་ལ་སྐུར་བ་འདེབས་པ་དག་ནི་དུད་འགྲོར་སྐྱེ་སྟེ།དེ་ནད་ཀྱིས་གཟིར་ནས་དགེ་བའི་ཕྱོགས་ཀྱི་གཏམ་ཉན་པར་མི་འདོད་ཅིང༌། གཞན་གྱིས་བསོད་ནམས་ཀྱི་བསྐུལ་ན་ཡང་མ་དད་ཅིང་མི་དགའ་ནས་འདི་མ་ཐོས་པ་ཞིག་ཏུ་སོང་ན་སྙམ་སྟེ། ཚེ་འཕོས་པས་དུད་འགྲོའི་སྐྱེ་གནས་སུ་འགྲོའོ། །གང་དག་མཐོ་རིས་ཀྱི་རྒྱུར་གྱུར་བའི་དགེ་བའི་ཕྱོགས་ལ་བརྩོན་པ་དེ་དག་ནི། ནད་ཀྱིས་ཀྱང་ཤིན་ཏུ་གདུང་བར་མི་འགྱུར་ཞིང༌། འཆི་བའི་ཚེ་སེམས་ཀྱང་མི་འཁྲུགས་ཏེ། གཞན་གྱིས་བསོད་ནམས་ཀྱི་གཏམ་བྱས་པ་ནའང༌། དེ་ལ་དགའ་ཞིང་དད་ནས་དཀོན་མཆོག་གསུམ་ཡིད་ལ་བྱེད་ཅིང་ཡང་དག་པར་སྨོན་པ་དེ་ནི་མིའི་ནང་དུ་སྐྱེའོ། །གང་དག་ལྷར་སྐྱེ་བའི་རྒྱུ་སྦྱིན་པ་དང་ཚུལ་ཁྲིམས་དང་དགེ་བ་བཅུའི་ལམ་ལ་སྤྱོད་པ་དེ་དག་ཚེ་ཡི་དུས་བྱས་པ་ན། སངས་རྒྱས་ཀྱི་སྐུ་གཟུགས་དང༌༑ ལྷའི་ཕོ་བྲང་སོགས་མཐོང་ཞིང་ལྷའི་རོལ་མོའི་སྒྲ་ཐོས་ཏེ། མདངས་བཟང་ཞིང་ལག་པ་གྱེན་དུ་འདེགས་པ་སོགས་ཀྱི་ལྟས་དང་བཅས་ལྷའི་གནས་སུ་སྐྱེའོ། །དེས་ན་ཁྱིམ་བདག་སར་ཕག་གི་ཆུང་མ་དེ་རང་གི་ལུས་ལ་ཆགས་པས་ཚེ་འཕོས་མ་ཐག་ཏུ་བུད་མེད་ཀྱི་ལུས་དེ་ལ་སྦྲུལ་དུ་སྐྱེས་ཏེ། སྦྲུལ་དེ་ཚེ་འཕོས་པ་ན་སེམས་ཅན་དམྱལ་བ་ཆེན་པོའི་སྡུག་བསྔལ་མྱོང་བར་འགྱུར་རོ། །བདག་གི་ཤ་ལ་ཟ་བའི་བུད་མེད་དེ་ནི། མཉན་ཡོད་ན་ཡོད་པའི་དགེ་བསྙེན་མ་ཞིག་གི་བྲན་མོ་སྟེ། དགེ་བསྙེན་མ་དེས་ཚུལ་ཁྲིམས་རྣམ་པར་དག་པའི་དགེ་སློང་ཞིག་ལ་དབྱར་ཟླ་གསུམ་དུ་བཤོས་འབུལ་བ་ལས། བྲན་མོ་དེ་ལ་སྐྱེལ་དུ་བཏང་བས་ཁ་ཟས་ཞིམ་པོ་རྣམས་མོ་རང་གིས་ཟོས། ལྷག་མ་དགེ་སློང་ལ་ཕུལ་བ་ལས། ཕྱིས་དགེ་བསྙེན་མ་དེ་དོགས་པ་ཟོས་ནས་དྲིས་པ་དང༌། དེ་ནི་བདག་གིས་མ་ཟོས་ཏེ། གལ་ཏེ་ཟོས་ན་བདག་གང་དུ་སྐྱེས་ཀྱང༌། བདག་གི་ཤ་ཟ་བར་ཤོག་ཅིག་ཅེས་སྨྲས་པས། ལས་ཀྱི་རྣམ་པར་སྨིན་པ་མི་བཟད་པ་འདི་མྱོང་ནས། ད་དུང་ཡང་སེམས་ཅན་དམྱལ་བ་ཆེན་པོའི་སྡུག་བསྔལ་དཔག་ཏུ་མེད་པ་མྱོང་བར་འགྱུར་རོ། །ཤིང་ཆེན་པོ་ལ་སྲིན་བུ་མང་པོས་ཟ་ཞིང་སྡུག་བསྔལ་གྱི་སྐད་འབྱིན་པ་དེ་ནི། ལི་ཏ་ཞེས་བྱ་བའི་དགེ་འདུན་གྱི་ལས་བྱེད་པའི་དགེ་སློང་དེ་ཡིན་ཏེ༑ དགེ་འདུན་གྱི་དཀོར་ལ་སྤྱོད་ཅིང༌། མེ་ཏོག་དང་བཟའ་བཏུང་དག་ཁྱིམ་པའི་ཕྱོགས་སུ་བྱིན་པས་རྣམས་སྨིན་མི་བཟད་པ་འདི་མྱོང་ནས་ཚེའི་དུས་བྱས་མ་ཐག་ཏུ་སེམས་ཅན་དམྱལ་བ་ཆེན་པོར་སྐྱེས་ཏེ། ཤིང་ལ་ཟ་བའི་སྲིན་བུ་དེ་དག་ནི་དགེ་སློང་གིས་བྱིན་པ་ཐོབ་པའི་མི་རྣམས་ཡིན་ནོ། །མི་ཞིག་མི་མང་པོས་བསྐོར་ཏེ་མདས་བཙུགས་ནས་ལུས་གཅིག་ཏུ་འབར་བ་དེ་ནི། རྔོན་པ་ཞིག་སྟེ་དེས་རི་དྭགས་མང་དུ་བསད་པས་སྡུག་བསྔལ་འདི་ལྟ་བུ་མྱོང་སྟེ། ཚེ་འཕོས་ནས་ཀྱང་སེམས་ཅན་དམྱལ་བ་ཆེན་པོར་སྐྱེས་ཏེ་དེ་ལས་ཐར་བའི་དུས་ནི་ཤིན་ཏུ་དཀའོ། །རི་མཐོན་པོ་ལ་རལ་གྲི་དང་མཚོན་ཁར་རྒྱུགས་ཏེ་འཆི་བ་དེ་ནི། རྒྱལ་པོའི་བློན་པོ་ཤིན་ཏུ་དཔའ་བ་ཡིན་ཏེ། རེ་ཞིག་མཚོན་རྣོན་པོ་དང་རལ་གྲི་མདུང་སོགས་ཀྱི་ཁར་རྒྱུགས་ཏེ། དེ་ནས་ཚེ་འཕོས་ནས་སེམས་ཅན་དམྱལ་བ་ཆེན་པོར་སྡུག་བསྔལ་ཡུན་རིང་པོར་མྱོང་བར་འགྱུར་རོ། །རུས་པའི་རི་ཆེན་པོ་འདི་ནི་ཁྱོད་ཀྱི་ལུས་སྔ་མའི་རུས་པ་ཡིན་ཏེ༑ སྔོན་འཛམ་བུའི་གླིང་འདིར་རྒྱལ་པོ་ཆོས་འཕགས་ཞེས་བྱ་བ་སྦྱིན་པ་དང་ཚུལ་ཁྲིམས་དང་ཆོས་ཉན་པ་ལ་དགའ་ཞིང་སྙིང་རྗེའི་སེམས་དང་ལྡན་པས་སེམས་ཅན་གྱི་སྲོག་མི་གཅོད་པར་དམ་པའི་ཆོས་ཀྱི་སྲིད་འཚོ་བ་ཞིག་བྱུང་སྟེ། དུས་ལན་གཅིག་མིག་མངས་ཀྱིས་རྩེ་བ་ལས༑ མི་ཞིག་ལ་ཉེས་པ་ཆེན་པོ་བྱུང་ནས་བློན་པོ་རྣམས་ཀྱིས་མི་ཞིག་ཁྲིམས་ལས་འགལ་བའི་ཉེས་པ་ཆེན་པོ་བགྱིས་ན། ཅི་ལྟར་བགྱི་ཞེས་གསོལ་པ་དང༌། རྒྱལ་པོ་མིག་མངས་ལ་ཡེངས་པས། རྒྱལ་པོའི་ཁྲིམས་བཞིན་དུ་གྱིས་ཤིག་ཅེས་བསྒོ་ནས། བློན་པོ་རྣམས་ཀྱི་ཁྲིམས་དང་སྦྱར་ནས་མི་དེ་བསད་དོ། །རྒྱལ་པོས་མིག་མངས་རྩེ་ཟིན་པ་དང༌། མི་དེ་ག་རེ་ཞལ་ལྕེ་གཅོད་དོ། །ཞེས་བྱས་པས། བློན་པོ་རྣམས་ཀྱིས་ཁྲིམས་ལ་སྦྱར་ནས་བསད་དོ་ཞེས་སྨྲས་པས། རྒྱལ་པོ་བརྒྱལ་ཞིང་འགྱེལ་ལོ། །བརྒྱལ་སངས་པ་ན། རྒྱལ་སྲིད་དང་བཙུན་མོའི་འཁོར་དང་འབྱོར་པ་ཐམས་ཅད་ནི་འདིར་ལུས་ཀྱི་བདག་འབའ་ཞིག་ངན་སོང་དམྱལ་བའི་སྡུག་བསྔལ་མྱོང་བར་འགྱུར་ན། ད་ནི་རྒྱལ་པོ་ཡང་མི་འདོད་དོ་ཞེས་སྨྲས་ནས།རྒྱལ་ཐབས་བཏང་སྟེ་རི་ལ་བདག་སྲུང་ཞིང་འདུག་པ་ལས་ཚེ་འཕོས་ནས་ཆུ་སྲིན་དུ་སྐྱེས་ཏེ༑ དེ་ཡང་གང་དག་རྒྱལ་པོའམ་བློན་པོ་མཐུ་རྩལ་ཅན་དུ་སྐྱེས་ཏེ། སེམས་ཅན་གྱི་སྲོག་གཅོད་པའམ། འདོད་པ་དང་བྲལ་བའི་ལས་བྱས་སམ། སེམས་ཅན་དུ་འཚེ་བ་བྱེད་པ་དེ་དག་ཤི་འཕོས་ནས། ཕལ་ཆེར་ཆུ་སྲིན་གྱི་རིགས་སུ་སྐྱེས་ཏེ་ལུས་ལ་སྲིན་བུ་མང་པོ་གནས་ཤིང་ཟ་བར་བྱེད་ལ་ཤི་འཕོས་ནས་ཀྱང་ངན་སོང་དམྱལ་བ་ཆེན་པོར་སྐྱེ་བར་འགྱུར་བས། རྒྱལ་པོ་དེ་ཡང་རྒྱ་མཚོ་ཆེན་པོ་ན་ཆུ་སྲིན་ལུས་ཀྱི་ཆེ་ཚད་དཔག་ཚད་བདུན་བརྒྱ་ཡོད་པ་ཞིག་ཏུ་གྱུར་ནས། ཆུ་སྲིན་དེ་གཉིད་ཀྱིས་ལོག་ན་ལོ་བརྒྱ་ན་ལན་གཅིག་སངས་ཏེ། བཀྲེས་པ་དང༌། སྐོམ་པས་ཉེན་ནས་ཁ་གདངས་པ་དང༌། རྒྱ་མཚོའི་ཆུ་ཁར་འགྲོ་བ་ནི་ཆུ་ཆེན་པོ་རྒྱ་མཚོར་འབབ་པ་དང་འདྲའོ། །དེའི་ཚེ་ཚོང་པ་ལྔ་བརྒྱ་ཙམ་རྒྱ་མཚོར་ཞུགས་ཏེ་འགྲོ་བ་ན༑ ཆུ་སྲིན་གྱིས་ཁ་གདངས་པ་དང་འཕྲད་པས། གྲུ་ཡང་ཆུ་སྲིན་གྱིས་ཁར་ཤིན་ཏུ་མགྱོགས་པར་སོང་བས། ཚོང་པ་རྣམས་ཀྱིས་སྐད་ཆེན་པོ་ཕྱུང་ནས་རང་རང་གི་འདོད་པའི་ལྷ་གང་ཡིན་པའི་མིང་ནས་བོས་པ་དང༌། ཁ་ཅིག་གིས་སངས་རྒྱས་ལ་ཕྱག་འཚལ་ལོ་ཞེས་བོས་པས་ཆུ་སྲིན་དེས་སངས་རྒྱས་ཀྱི་མཚན་ཐོས་མ་ཐག་ཏུ་ཁ་བཙུམ་པས་ཚོང་པ་རྣམས་བདེ་བར་ཐར་ཞིང༌། ཆུ་སྲིན་དེ་ལྟོགས་ནས་ཤི་འཕོས་ཏེ་རྒྱལ་པོའི་ཁབ་ཏུ་ཉིང་མཚམས་སྦྱར་ཏེ། ཆུ་སྲིན་གྱི་རོ་རྒྱ་མཚོའི་ངོགས་སུ་ཕྱིར་བྱུང་བའི་རུས་པ་ནི་འདི་ཉིད་ཡིན་ནོ༑ ༑དེའི་དུས་ཀྱི་རྒྱལ་པོ་ཆོས་འཕགས་ནི་ཁྱོད་ཉིད་ཡིན་པས། མི་བསད་པའི་རྐྱེན་གྱིས་ཆུ་སྲིན་དུ་སྐྱེས་པ་ཡིན་ལ་ད་ཡང་ཁྱོད་ཀྱིས་མིའི་ལུས་ཐོབ་པ་འདིས། འཁོར་བ་ལ་རྒྱབ་ཀྱིས་མ་ཕྱོགས་ན། ཚེ་འཕོས་ནས་སླར་སེམས་ཅན་དམྱལ་བ་ཆེན་པོར་སྐྱེས་ཏེ་ཐར་པར་དཀའ་འོ། །ཞེས་གསུངས་པས། དེ་ཤིན་ཏུ་སྐྲག་ཅིང་འཁོར་བ་ལ་རྒྱབ་ཀྱིས་ཕྱོགས་པའི་བློ་སྐྱེས་ཏེ་ནན་ཏན་དུ་བརྩོན་པས་དགྲ་བཅོམ་པའི་གོ་འཕང་མངོན་དུ་བྱས་ནས། རྫུ་འཕྲུལ་གྱིས་འཕགས་པའི་ཕྱིར་འབྲང་སྟེ་འོད་མའི་ཚལ་དུ་འོང་ངོ༌། །དེར་བཅོམ་ལྡན་འདས་ཀྱིས་དཔལ་སྐྱེས་ལ་འདྲི་སྨེད་{དམད}མཛད་ནས་ལེགས་སོ། །ཁྱོད་ཀྱིས་འཁོར་བའི་སྡུག་བསྔལ་ཡོངས་སུ་སྤངས་ཏེ། མྱ་ངན་ལས་འདས་པའི་བདེ་བ་ཐོབ་པས། ལྷ་དང་མིར་བཅས་པའི་མཆོད་པའི་གནས་སུ་གྱུར་ཏོ། །ཞེས་བཀའ་སྩལ་པས། སྔར་ཐོ་བཙམས་པའི་དགེ་སློང་གཞོན་ནུ་དེ་དག་རབ་ཏུ་འགྱོད་པས་དཔལ་སྐྱེས་ལ་ཕྱག་བྱས་ནས་བཟོད་པར་གསོལ་ཞིང༌། དེས་ཀྱང་ཚངས་པ་བླང་ཞིང་ཡང་དག་པའི་ཆོས་བསྟན་པ་བཞིན། དེ་དག་གིས་ཀྱང་ནན་ཏན་དུ་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་ཁྱིམ་བདག་དཔལ་སྐྱེས་ཀྱང་རྒྱལ་པོའི་ཁབ་ཏུ་ཤིན་ཏུ་གྲགས་པར་གྱུར་ཏེ། ཀུན་གྱིས་ངོ་མཚར་དུ་གྱུར་ནས། ཁྱིམ་བདག་རྒན་པོ་ཅི་ཡང་མི་ཤེས་པ་ཡང་སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས་དགྲ་བཅོམ་པར་གྱུར་ཏེ༑ དེ་ལྟ་བུའི་ཆོས་ཀྱང་སྟོན་ཏོ་ཞེས་བརྗོད་ཅིང༌། རྒྱལ་པོའི་ཁབ་ཀྱི་མི་ཕལ་ཆེར་བསམ་པ་དག་པའི་སེམས་སྐྱེས་ནས། ཁ་ཅིག་གི་བུ་དང་བུ་མོ་དང་བྲན་ལ་སོགས་པ་རབ་ཏུ་བྱུང་བར་གནང་ཞིང༌། ཁ་ཅིག་ནི་བདག་ཉིད་རབ་ཏུ་བྱུང་སྟེ་ཀུན་ཀྱང་རྗེས་སུ་ཡི་རང་བར་གྱུར་ཏོ༑ ༑དེ་བས་ན་རབ་ཏུ་བྱུང་བའི་ཡོན་ཏན་ནི་ཚད་མེད་དེ། དཔལ་སྐྱེས་ལྟ་བུ་ལོ་བརྒྱ་ལོན་པ་ཡང་རབ་ཏུ་བྱུང་ནས། ཡོན་ཏན་དེ་ལྟ་བུ་དང་ལྡན་པར་གྱུར་ན་གཞན་དག་ལ་ལྟ་ཅི་སྨོས།ཆོས་ལ་བརྩོན་པ་དག་ནི་རབ་ཏུ་བྱུང་བར་བྱའོ། །གཞན་ཡང་སྐབས་འདིར་སྦྱིན་པ་ལ་སོགས་པའི་བསོད་ནམས་ནི་འཛད་པར་འགྱུར་ལ། རབ་ཏུ་བྱུང་བའི་བསོད་ནམས་ནི་ནམ་བྱང་ཆུབ་ཀྱི་བར་དུ་འཛད་པར་འགྱུར་བ་མ་ཡིན་པ་སོགས་དང༌། གང་དག་རབ་ཏུ་བྱུང་བ་ལ་གེགས་བྱེད་པ་དེ་ནི་སེམས་ཅན་དམྱལ་བ་ཆེན་པོར་སྐྱེ་བར་འགྱུར་བ་སོགས་ཀྱི་ཁེ་ཉེན་གྱི་ཁྱད་པར་མང་དུ་གསུངས་སོ། །
༈ ཡང་གང་དག་ཚུལ་ཁྲིམས་བསྲུང་བ་དག་ནི་ལུས་དང་སྲོག་སྟོར་ཡང་བླའི་ཚུལ་ཁྲིམས་ནི་ཉམས་པར་བྱ་བ་མ་ཡིན་ཏེ། ཚུལ་ཁྲིམས་ནི་བྱང་ཆུབ་ཏུ་འཇུག་པའི་རྩ་བ་ཟག་པ་མེད་པའི་མཆོགམྱ་ངན་ལས་འདས་པར་འགྲོ་བའི་ལམ་བསོད་ནམས་ཚད་མེད་པའི་གཞིར་རིགས་པར་བྱ་སྟེ། བཅོམ་ལྡན་འདས་མྱ་ངན་འདས་ནས། ཡུལ་ཨན་ཏ་ཞེས་བྱ་བ་ན། དགེ་སློང་བསོད་སྙོམས་པ་དགོན་པར་དགའ་བ། འདོད་པ་ཉུང་ཞིང་ཆོག་ཤེས་པ། ཡོན་ཏན་གྱི་ཆོས་དུ་མ་དང་ལྡན་པ་ཞིག་གནས་ཏེ། སྤྱོད་ལམ་ཀུན་མཛེས་པས་ཀུན་ཏུ་གྲགས་པར་གྱུར་ཏོ༑ ༑དེའི་ཚེ་ཡུལ་དེ་ན་དགེ་བསྙེན་དཀོན་མཆོག་ལ་ཤིན་ཏུ་དད་ཅིང་བསླབ་པའི་ཁྲིམས་ལྔ་བསྲུང་བ་ཞིག་ཡོད་པ་དེས། དགེ་སློང་བསོད་སྙོམས་པ་དེ་ལ་ཚེ་གཅིག་གི་བར་དུ་འཚོ་བ་སྦྱར་ཞིང༌། དེ་ཡང་ལམ་དུ་ཚ་གྲང་གིས་ཉོན་མོངས་ཏེ་བསྒོམ་པའི་བར་ཆད་དུ་ཡང་འགྱུར་བར་མཐོང་ནས། ཉིན་རེ་བཞིན་དུ་ཁ་ཟས་རྣམ་པ་སྣ་ཚོགས་པ་བཤམས་ཏེ་སྐྱེལ་བར་བྱེད་དོ༑ ༑དེའི་ཚེ་ཡུལ་དེ་ན་ཁྱིམ་བདག་དད་པ་ཅན་ཞིག་ལ་བུ་ཞིག་ཡོད་དེ་ཕ་དེས་བདག་གི་བུ་འདི་རབ་ཏུ་བྱུང་གི། སྟོན་པ་མཁས་པ་ཞིག་བཙལ་བར་བྱ་སྟེ། དེས་དགེ་བའི་ཆོས་ཀུན་འཕེལ་བར་འགྱུར་རོ་བསམ་ནས། དགེ་སློང་དགོན་པ་བ་དེ་ལ་ཞུས་པས་གནང་སྟེ། ཁྱེའུ་དེ་རབ་ཏུ་བྱུང་ནས་དགེ་ཚུལ་དུ་བྱས་སོ། །དུས་ནམ་ཞིག་གི་ཚེ་འཚོ་བ་སྦྱོར་བའི་དགེ་བསྙེན་དེ་ཁྱིམ་བདག་གཞན་ཞིག་གི་སར་ཕྱིན་པས་བསོད་སྙོམས་སྐྱེལ་བ་མ་བྱུང་ནས། དགེ་ཚུལ་དེ་བསོད་སྙོམས་ལེན་དུ་བཏང་བ་ན། སློབ་དཔོན་གྱིས་ཁྱོད་སྤྱོད་ལམ་ཤིན་ཏུ་བསྡམས་ཏེ་བཅོམ་ལྡན་འདས་ཀྱིས་གསུངས་པ་ལྟར་གྲོང་ནས་བསོད་སྙོམས་ལོངས་ལ་ཅི་ལའང་ཆགས་པར་མ་བྱེད་ཅིགཅེས་བསྒོའོ། །དེ་ནས་དགེ་ཚུལ་དེ་ཁྱིམ་དུ་སོང་བ་ན། དགེ་བསྙེན་མི་འདུག་ནས༑ དེའི་བུ་མོ་ལོ་བཅུ་དྲུག་མ་ཤིན་ཏུ་མཛེས་ཤིང་ལྟ་ན་སྡུག་པ་ཞིག་ཡོད་པ་དེས་ནང་དུ་བོས་ཏེ། འདི་འདོད་ཆགས་ཀྱིས་བསླུའོ་སྙམ་སྟེ། ཆགས་པའི་རྣམ་འགྱུར་སྣ་ཚོགས་པ་བསྟན་ཀྱང༌༑ དགེ་ཚུལ་དེས་སྤྱོད་ལམ་ཤིན་ཏུ་བསྡམས་པས་སྐབས་མ་རྙེད་དོ། །དེར་བུ་མོ་དེས་ཕྱག་བྱས་ཏེ། ཁྱིམ་འདིའི་ནང་ན་རིན་པོ་ཆེ་དང་གསེར་དངུལ་སོགས་རྣམ་ཐོས་བུའི་གཏེར་དང་འདྲ་བར་ཡོད་ཀྱང་བདག་པོ་མེད་ཀྱིས་ཁྱོད་ཁྱིམ་དང་བཅས་པའི་བདག་པོ་མཛོད་ལ།བདག་ཁྱོད་ཀྱི་ཁོལ་མོ་བགྱིས་ཏེ་བཀུར་སྟི་དང་རིམ་གྲོ་བགྱི་བས། འདི་ལས་མི་འགལ་བར་བདག་གི་རེ་བ་སྐོངས་ཤིག་སྨྲས་པས། དགེ་ཚུལ་དེས། བདག་སྡིག་པའི་ལས་ཅི་ཞིག་བྱས་ན། འདི་ལྟ་བུའི་རྐྱེན་དང་ཕྲད་པར་གྱུར། བདག་ལུས་དང་སྲོག་ཡལ་བ་ཡང་བླའི་དུས་གསུམ་གྱི་སངས་རྒྱས་ཀྱིས་བཅས་པའི་ཚུལ་ཁྲིམས་ནི་ཉམས་པར་མི་བྱའོ། །གལ་ཏེ་བྲོས་ན་ནི་བུ་མོ་འདི་འདོད་ཆགས་ཀྱིས་གདུངས་པས་ཁྲེལ་དང་ངོ་ཚ་ཡང་མེད་དེ། ཕ་རོལ་དུ་བདག་ཟིན་ནས་བདག་ལ་སྐུར་བ་འདེབས་པར་འགྱུར་ཏེ། གྲོང་མི་དག་གིས་མཐོང་ན་སུན་འབྱིན་པར་འགྱུར་གྱིས། བདག་ནི་ངེས་པར་ཁང་པ་འདིར་ཚེ་འཕོས་པར་བྱའོ་སྙམ་དུ་བསམས་ནས་བུ་མོ་དེ་ལ་ཁྱོད་ཀྱིས་སྒོ་དམ་དུ་ཆོད་ཅིག བདག་ནི་ཁང་པ་གཅིག་གི་ནང་དུ་བྱ་བ་ཅུང་ཟད་ཡོད་པ་དེ་བྱས་ནས་ཁྱེད་དང་འཕྲད་པར་བྱའོ། །ཞེས་སྨྲས་ནས། བུ་མོ་སྒོ་གཅོད་དུ་སོང་བའི་འོག་ཏུ་དགེ་ཚུལ་ཁང་པ་གཅིག་གི་ནང་དུ་ཞུགས་ནས། ལུས་ལ་གྱོན་པའི་གོས་རྣམས་ཕུད་ནས་གདང་བུ་ལ་གཟེར་ཏེ། ཐལ་མོ་སྦྱར་ནས་གྲོང་ཁྱེར་ཀུ་ཤ་གང་ན་བར་སངས་རྒྱས་མྱ་ངན་ལས་འདས་པའི་ལོགས་སུ་པུས་མོ་ས་ལ་བཙུགས་ནས། བདག་གིས་ནི་སངས་རྒྱས་དང་ཆོས་དང་དགེ་འདུན་དང་མཁན་པོ་དང་སློབ་དཔོན་དང་ཚུལ་ཁྲིམས་རྣམས་སྤོང་བ་མ་ལགས་ཀྱིས་ཚུལ་ཁྲིམས་བསྲུང་བའི་སླད་དུ་ལུས་འདི་སྤོང་ངོ༌། །བདག་གར་སྐྱེས་ཀྱང་སངས་རྒྱས་ཀྱི་བསྟན་པ་ལ་རབ་ཏུ་བྱུང་བ་དང༌། ཚངས་པར་སྤྱོད་པ་རྣམ་པར་དག་པ་དང༌། ཟག་པ་ཟད་པ་དང་འབྲས་བུ་གྲུབ་པར་གྱུར་ཅིགཅེས་སྨོན་ལམ་བཏབ་ནས་སྤུ་གྲིས་རང་གི་མགུལ་བཅད་ནས་ཚེ་འཕོས་སོ། །དེ་ལྟར་གྱུར་པ་མཐོང་ནས་བུ་མོ་ཡང་རབ་ཏུ་འགྱོད་ཅིང༌། དགེ་བསྙེན་བྱུང་བ་དང་ལོ་རྒྱུས་དྲང་པོར་བཤད་པས། དེས་ཀྱང་ཡུལ་གྱི་རྒྱལ་པོ་སོགས་ལ་གོ་བར་བྱས་པས་ཐམས་ཅད་ངོ་མཚར་དུ་གྱུར་ནས། དགེ་ཚུལ་ཚུལ་ཁྲིམས་སྲུང་བའི་བསྔགས་པ་བརྗོད་ཅིང་རུས་བུ་ལའང་མཆོད་པར་བྱས་སོ། །དེར་སློབ་དཔོན་ཡང་བྱོན་ཏེ་འཁོར་མང་པོ་ལ་ཆོས་བསྟན་པས། དེ་རྣམས་ཀྱང་རབ་ཏུ་བྱུང་ཞིང་ཚུལ་ཁྲིམས་བསྲུང་བ་དང༌། བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཐམས་ཅད་རྗེས་སུ་ཡི་རང་བར་གྱུར་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་ཕྱུག་ཅིང་ནོར་མང་བ་ཞིག་མཆིས་པ་ལས། དེའི་ཆུང་མ་སྦྲུམ་མར་གྱུར་པ་ན་ཁྱིམ་བདག་དེ་ཚེ་འཕོས་པར་གྱུར་ཅིང༌། རིང་པོར་མ་ལོན་པར་བཙས་པ་ན་བུ་ཕོ་ཞིག་བྱུང་སྟེ། དེ་ལ་རྣ་བ་ཡང་མེད། མིག་ཀྱང་མེད། སྣ་ཡང་མེད། ལྕེ་ཡང་མེད། རྐང་ལག་ཀྱང་མེད་དེ། ཕོ་མཚན་འབའ་ཞིག་ཡོད་པའི་ཤ་གོང་གོང་པོ་ཞིག་བྱུང་བས། དེའི་མིང་ཡང་མ་འཇི་བྱི་ལ་ཞེས་བྱ་བར་བཏགས་ཏེ་ཁྱིམ་དེའི་ནོར་གྱི་བདག་པོར་གྱུར་ཏོ། །དེ་གཞན་དག་གིས་ཐོས་ནས་ངོ་མཚར་དུ་གྱུར་ནས་བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པ་ན་བཀའ་སྩལ་པ་སྔོན་འདས་པའི་དུས་ན་ཁྱིམ་བདག་ཅིག་ལ་ཁྱེའུ་སྤུན་གཉིས་ཡོད་དེ། གཅིག་ནི་སྦྱིན་པ་ཞེས་བྱ། གཅིག་ནི་ཚུལ་ཁྲིམས་ཞེས་བྱ་སྟེ། ཁྱེའུ་སྤུན་གཉིས་ཆུང་ངུ་ནས་ངོ་ཚ་དང་ཁྲེལ་ཡོད་ཅིང་བདེན་པར་སྨྲ་བ།རྟག་ཏུ་སྦྱིན་པ་ལ་དགའ་ཞིང་དབུལ་ཕོངས་ལ་མགོན་བྱེད་པ་ཞིག་སྟེ། རྒྱལ་པོས་ཀྱང་ཞལ་ལྕེ་བར་བཅུག་ནས་བདེན་རྫུན་གྱི་ཤན་འབྱེད་དོ། །དེའི་ཚེ་རྒྱལ་པོའི་ཡུལ་ཁྲིམས་ཀྱིས་ཡུལ་མི་དག་གཅིག་ལ་གཅིག་གིས་རྒྱུ་རྫས་ཀྱི་དངོས་པོ་གང་བསྐྱིས་ཀྱང་ཞལ་ལྕེ་བའི་དྲུང་དུ་སོང་ནས་དཔང་པོར་འཇུག་པ་ལས་གཏན་ཚིགས་གཞན་མི་བྱེད་དོ། །དེའི་ཚེ་ཚོང་པ་ཞིག་རྒྱ་མཚོར་འགྲོ་བ་ལས། དེའི་ནུ་བོ་ཚུལ་ཁྲིམས་ལས་ནོར་མང་པོ་བསྐྱིས་ཏེ། ཕུ་བོ་ཞལ་ལྕེ་བ་དཔང་པོར་བཞག་སྟེ་རྒྱ་མཚོ་ལས་འཁོར་བ་ན་སྦྱིན་པར་བྱས་ཤིང༌། ཚུལ་ཁྲིམས་ཀྱིས་གལ་ཏེ་བདག་གུམ་ན་བུ་ཆུང་ངུ་ཞིག་ཡོད་པ་དེ་ལ་སྩལ་བར་གྱིས་ཤིག་ཅེས་ཕུ་བོ་ལ་བསྐུལ་ཞིང་དེས་ཀྱང་དེ་བཞིན་དུ་བྱའོ་ཞེས་སྨྲས་སོ། །དེ་ནས་རིང་པོར་མ་ལོན་པར་ཁྱིམ་བདག་ཚུལ་ཁྲིམས་ཚེ་ཡི་དུས་བྱས་སོ། །ཚོང་པ་དེ་ཡང་རྒྱ་མཚོར་གྲུ་ཞིག་སྟེ། ཁོ་རང་གཅིག་པུ་ཤིང་ལེབ་གཅིག་ལ་འཇུས་ནས་ཐར་ཏེ་ཕྱིར་འཁོར་བ་ན། དེ་ལ་བདག་གི་ནོར་རྫས་འདི་སྙེད་ཅིག་བསྐྱིས་མོད་ཀྱི། ནོར་མེད་པས་བསྙགས་པའི་གནས་མེད་དོ་སྙམ་ནས་མ་བསྙགས་པར་བཞག་གོ །ཡང་ཚོང་པ་དེ་གཞན་ལས་སྐྱི་གཡར་བྱས་ཏེ་རྒྱ་མཚོར་སོང་བས་ནོར་བུ་རིན་པོ་ཆེ་མང་དུ་རྙེད་ནས་བདེ་བར་ཕྱིན་ཏེ། བདག་ལ་ཁྱིམ་བདག་གི་བུ་འདིས་སྔར་བུ་ལོན་མི་འདེད་པ། འདི་ཆུང་ཆེས་ཏེ་བརྗེད་དེ་མི་དྲན་པའམ། བདག་ལ་ནོར་མེད་ནས་ཡིན་སྙམ་དུ་བརྟགས་པས་མ་བརྗེད་པར་ཤེས་ནས། ཚོང་པ་དེས་ཐབས་ཤིག་བྱའོ་སྙམ་ནས། ཞལ་ལྕེ་བའི་ཆུང་མར་ནོར་མང་པོ་བྱིན་ནས། ཞལ་ལྕེ་བ་ལ་འདིར་འོང་བའི་ཚེ་མ་མཐོང་ཞེས་སྨྲར་ཆུག་ཅིག་བྱས་པས། ཆུང་མས་ཁྱིམ་ཐབ་ལ་དེ་བཞིན་བསྐུལ་ཡང་དེ་ནི་རིགས་པ་མ་ཡིན་གྱི་བདག་གིས་རྫུན་མི་སྨྲའོ། །ཞེས་ལན་གཉིས་ཀྱི་བར་ཕྱིར་བཟློག་པ་ན་ཆུང་མ་ཁྲོས་ནས། གལ་ཏེ་ཁྱོད་ཀྱིས་དེ་ལྟར་མི་སྨྲ་ན་བདག་གིས་ཁྱོད་ཀྱི་བུ་སྔོན་ལ་བསད་ནས་དེའི་འོག་ཏུ་བདག་ཀྱང་འཆི་བར་བྱའོ། །ཞེས་བསྡིགས་པས་དེ་ལྟར་སྨྲ་བར་ཁས་བླངས་སོ༑ ༑དེ་ནས་ཚོང་པ་དང་ཁྱིམ་བདག་གི་བུ་དེ་གཉིས་རྩོད་པར་གྱུར་ནས་ཞལ་ལྕེ་བའི་ཐད་དུ་ཕྱིན་ཏེ། ཚ་བུ་ཁྱིམ་བདག་གི་བུས། མི་འདིས་སྔོན་བདག་གི་ཕ་ལས་ནོར་འདི་སྙེད་ཅིག་བསྐྱིས་ཏེ། ཁུ་བོས་ཀྱང་མཐོང་ན་བདག་ལ་སྩོལ་ཅིག་ཅེས་སྨྲས་པ་དང༌། ཁུ་བོས་བདག་ལ་རྒྱུས་མེད་དོ་ཅེས་སྨྲས་པས། ཚ་བོ་རེ་ཐག་ཆད་ནས་ཁུ་བོ་ལ་འབར་ཞིང་སོང་ངོ༌། །དེའི་དུས་ཀྱི་ཞལ་ལྕེ་བ་ནི་མ་འཇི་བྱི་ལ་དབང་པོ་མ་ཚང་བ་འདི་ཡིན་ཏེ། དེའི་ཚེ་རྫུན་གཅིག་བྱས་པས་སེམས་ཅན་དམྱལ་བར་སྐྱེས་ནས་སྡུག་བསྔལ་སྣ་ཚོགས་མྱོང་བར་གྱུར་ཏེ། དམྱལ་བ་ལས་ཐར་ནས་ཀྱང་སྐྱེ་བ་ལྔ་བརྒྱའི་བར་དུ་དབང་པོ་ཅི་ཡང་མེད་པའི་ཤ་གོང་གོང་པོ་སྐྱེས་སོ། །དེའི་ཚེ་སྦྱིན་པ་ལ་དགའ་བའི་དབང་གིས་རྟག་ཏུ་ཕྱུག་པོའི་ཁྱིམ་དུ་སྐྱེས་ནས་ནོར་གྱི་བདག་པོར་གྱུར་ཏོ། །དགེ་བའི་ལས་དང་སྡིག་པའི་ལས་ནི་ཡུན་རིང་དུ་ལོན་ཀྱང་མེད་ཅིང་ཞིག་པར་མི་འགྱུར་བས། ཁྱེད་རྣམས་ཀྱིས་བརྩོན་འགྲུས་བསྐྱེད་དེ་ལུས་དང་ངག་དང་ཡིད་བསྡམས་ཏེ། སྡིག་པ་མི་བྱའོ་གསུངས། འདིས་ནི་བརྫུན་གྱི་ཉེས་དམིགས་སོགས་བསྟན་པའོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་ཅིག་གི་ཆུང་མ་ལ་བུ་མོ་ཞིག་བཙས་ཏེ། བུ་མོ་དེ་ནི་གཞན་ལས་ཁྱད་པར་དུ་འཕགས་པའི་གཟུགས་བྱད་དང་ལྡན་ཞིང༌། ཐོག་མར་བཙས་པ་ན་རས་དཀར་པོ་འཇམ་པོས་དཀྲིས་ཏེ་བྱུང་ངོ༌། །དེ་མཚན་མཁན་ལ་བསྟན་ནས་མིང་དཀར་མོར་བཏགས། དེ་ཇི་ཙམ་དུ་སྐྱེས་པ་བཞིན་རས་ཀྱང་ལུས་ཀྱི་ཚད་དུ་སྐྱེས་སོ། །དེ་ཉིད་ཆེར་ཕྱིན་པ་ན། ཕ་མས་བག་མར་བཏང་བའི་རྒྱན་བརྡུང་བར་བརྩམས་པ་ན། བུ་མོས་བདག་ནི་རབ་ཏུ་བྱུང་བར་དད་ཀྱི་བག་མར་མི་སྤྲོའོ། །དེར་ཕ་མས་ཆོས་གོས་དྲུབ་པར་བརྩམས་པ་ན་བུ་མོས། བདག་ལ་ཆོས་གོས་གྱོན་པ་ཡོད་ཀྱི་དྲུབ་མི་དགོས་སོ། །དེར་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་རབ་ཏུ་བྱུང་བར་གསོལ་བ་དང༌། སྟོན་པས་ལེགས་པར་འོངས་སོ། །ཞེས་བཀའ་སྩལ་པས། སྐྲ་དང་ཁ་སྤུ་རང་བྱི་སྟེ་ལུས་ལ་གྱོན་པའི་རས་དཀར་པོ་དེ་ཡང་ཆོས་གོས་སྨད་ལྔར་གྱུར་ནས། སྐྱེ་དགུའི་བདག་མོ་ལ་བཏད་དཻ། དགེ་སློང་མ་དེས་ཀྱང་བརྩོན་འགྲུས་བརྩམས་པས་རིང་པོར་མ་ལོན་པར་དགྲ་བཅོམ་མར་གྱུར་ཏོ། །དེའི་ཚེ་ཀུན་དགའ་བོས་དེའི་ལས་ཀྱི་རྒྱུ་ཞུས་པས། བཀའ་སྩལ་པ༑ སྔོན་འདས་པའི་དུས་སངས་རྒྱས་བསོད་སྐྱབས་འཇིག་རྟེན་དུ་བྱོན་པའི་ཚེ། དགེ་སློང་གཅིག་གིས་འགྲོ་བ་མང་པོའི་དོན་དུ་ཡུལ་མི་ཐམས་ཅད་ལ་ཆོས་ཉན་པ་དང་སྦྱིན་པ་བྱེད་པར་བསྐུལ་ལོ། །དེའི་ཚེ་དབུལ་ཕོངས་བཟའ་མི་གཉིས་ལ་དངོས་པོ་རས་ཡུག་གཅིག་ལས་ཅིའང་མེད་པས། ཁྱོ་སློང་དུ་འགྲོ་བ་ན་རས་དེ་དེས་གྱོན་ནས་ཆུང་མ་དེ་གཅེར་བུ་རྩྭའི་ནང་དུ་ཉལ། བུད་མེད་དེ་སློང་དུ་འགྲོ་བ་ན་རས་དེ་དེས་གྱོན་ནས་ཁྱོ་དེ་རྩྭའི་གསེབ་ཏུ་ཉལ་བ་ལས་ནམ་ཞིག་དགེ་སློང་དེ་དེ་གཉིས་ཀྱི་སྒོར་འོངས་ནས་སྦྱིན་པའི་གཏམ་མཛད་པས།དབུལ་མོ་དེ་དད་ནས་རང་གི་ཁྱོ་ལ་རས་ཡུག་དེ་འབུལ་ལོ་སྨྲས་པས། ཁྱོས་བདག་གཉིས་ལ་རས་འདི་ལས་མེད་ན་འཚོ་བ་ཆད་པའི་ཚེ་གཉིས་ཀ་སྡོད་དམ་ཇི་ལྟར་བྱ། ཆུང་མས། སྐྱེས་ཕན་ཆད་འཆི་བ་ལས་མ་འདས་པས་རས་འདི་ཕུལ་ཡང་འཆི་ལ་མ་ཕུལ་ཡང་འཆི། དེ་བས་བསོད་ནམས་ཀྱི་ཞིང་དུ་ཕུལ་བ་ལེགས་སྨྲས་པས། ཁྱོད་ཀྱང་དགའ་བཞིན་དུ་སྦྱིན་པར་སྨྲས་སོ། །བུད་མེད་དེས་དགེ་སློང་ལ། ལུས་ཀྱི་རས་འདི་ལས་དངོས་པོ་གཞན་མ་མཆིས་པས༑ བུད་མེད་ཀྱི་ལུས་བཙོག་པ་གཟིགས་པར་མི་འོས་པས་ནང་ནས་འབུལ་ལོ། །ཞེས་སྨྲས་ཏེ། གློ་སྐར་ནས་ཕུལ་ལོ། །དེར་དགེ་སློང་དེས་རས་དེ་ཐོགས་ནས་སངས་རྒྱས་ཀྱི་སྤྱན་སྔར་ཕྱིན་པ་དང༌། བཅོམ་ལྡན་འདས་ཀྱིས་དགེ་སློང་དེ་ལ་བུད་མེད་ཀྱིས་ཕུལ་བའི་རས་དེ་ག་རེ་གསུངས་ནས་ཕྱག་ཏུ་བཞེས་པ་ན། འཁོར་རྣམས་ཀྱིས་རས་དྲི་མ་ཅན་ཕྱག་ཏུ་བཞེས་སོ་སྙམ་པ་མཁྱེན་ནས། ངས་བལྟས་ན་འཁོར་འདིའི་ནང་ན་སྦྱིན་པ་རྣམ་པར་དག་པ་ནི་འདི་ལས་མ་མཐོང་ངོ་གསུངས་པས། འཁོར་རྣམས་ངོ་མཚར་དུ་གྱུར་ནས། རྒྱལ་པོའི་བཙུན་མོ་དེ་རྗེས་སུ་ཡི་རང་བས་གོས་རྒྱན་རྣམས་དབུལ་མོར་བསྐྱལ་ཞིང༌། རྒྱལ་པོས་ཀྱང་ཁྱིམ་ཐབ་ལ་གོས་རྒྱན་རྣམས་བསྐུར་ནས། ཁྱོ་ཤུག་གཉིས་པོ་འཁོར་གྱི་ནང་དུ་འོང་བ་དང༌༑ བཅོམ་ལྡན་འདས་ཀྱིས་ཆོས་བསྟན་པས་སྐྱེ་བོ་ཕལ་ཆེར་རྣམ་པར་གྲོལ་བར་གྱུར་ཏོ༑ ༑དེའི་དུས་ཀྱི་དབུལ་མོ་དེ་ནི་དགེ་སློང་མ་དཀར་མོ་འདི་ཡིན་ཏེ། དེའི་ཚེ་བསམ་པ་དག་པས་རས་བྱིན་པའི་འབྲས་བུ་བསྐལ་པ་དགུ་བཅུ་རྩ་གཅིག་གི་བར་དུ་གང་ནས་གང་དུ་སྐྱེས་ཀྱང་རྟག་ཏུ་རས་དང་བཅས་ཏེ་སྐྱེས་ཤིང་ལོངས་སྤྱོད་དང་ལྡན་པར་གྱུར་ལ། དེའི་ཚེ་ཆོས་ཐོས་ཤིང་སྨོན་ལམ་བཏབ་པས་ད་ལྟར་ང་དང་འཕྲད་དེ་དགྲ་བཅོམ་མར་གྱུར་ཏོ། །དེ་བས་ན་ཁྱོད་ཀྱང་ཆོས་ཉན་པ་དང༌། སྦྱིན་པ་བྱེད་པ་ལ་བརྩོན་པར་གྱིས་ཤིག་གསུངས།
༈ ཡང་དེའི་ཚེ་ཡུལ་ཨ་པ་དེ་ན་ཁྱིམ་བདག་ལོངས་སྤྱོད་དང་ལྡན་པ་སེར་སྣ་ཅན་སྙིང་རྗེ་མེད་པ་ཞིག་ལ་བྲན་མོ་རྒན་མོ་ཞིག་ཡོད་དེ། དེས་ངན་ལས་ཐམས་ཅད་བྱེད་ཀྱང་གོས་ནི་ལུས་ལ་མི་གཡོག་ཟས་ནི་ཁར་མི་མྱོང་ཤིང༌། རྟག་ཏུ་བརྡུང་བཙོག་འབའ་ཞིག་བྱེད་པ་ལས། རྒན་མོས་མ་བཟོད་ནས། སྲོག་འདོར་དུ་འགྲོ་སྙམ་ནས་བུམ་པ་ཐོགས་ཏེ་ཆུ་འཆུར་སོང་བ་དང༌། ཆུ་འགྲམ་དུ་ངུས་སོ། །དེར་འཕགས་པ་ཀཱ་ཏྱ་ན་ཆེན་པོ་བྱོན་ཏེ། ཁྱོད་ཅི་ལ་ངུ་གསུངས། དེས་ལོ་རྒྱུས་ཞུས་པས། འཕགས་པས་རྒན་མོ་ལ། ཁྱོད་དབུལ་བ་མི་འཚོང་ངམ་གསུངས། དེས་སུ་ཞིག་གིས་ཉོ། ཇི་ལྟར་བཙོང་དུ་རུང་དྲིས་པས། འཕགས་པས་ཇི་སྟེ་དབུལ་བ་བཙོངས་ན་ཁྱོད་སྔར་ཁྲུས་གྱིས་ལ་འོག་ཏུ་སྦྱིན་པ་ཐོངས་ཤིག་གསུངས། རྒན་མོས་བདག་ལ་ལྷན་པ་ཙམ་ཡང་མེད་ན་སྦྱིན་པ་ཅི་ཞིག་གཏོང༌། བུམ་པ་འདི་ནི་ཇོ་མོའི་ཡིན་ཏེ་བདག་ལ་དབང་མེད་དོ་ཞུས་པས། འཕགས་པས། ཁྱོད་ལྷུང་བཟེད་ཀྱི་ནང་ཆུ་གཙང་མས་ཁོང་ལ་ང་ལ་ཕུལ་ཅིགངས་སྦྱིན་པའི་ཚིགས་བཅད་བྱའོ་གསུངས། དེ་ནས་ཆུ་བླངས་ཏེ་ཕུལ་བ་ན་སྦྱིན་པའི་ཚིགས་བཅད་ཀྱང་མཛད། བསླབ་ཚིགས་ཀྱང་བྱིན་ནས་སངས་རྒྱས་ཀྱི་མཚན་བརྗོད་དུ་བཅུག་སྟེ། ཡོན་ཏན་གྱི་རྣམ་པ་སྣ་ཚོགས་པས་བསྔགས་ནས། རྒན་མོ་ཁྱོད་ལ་འདུག་གནས་ཡོད་དམ་གསུངས། རྒན་མོས་བདག་ལ་འདུག་གནས་མ་མཆིས་ཏེ། འཐག་པ་དང་གཏུན་བརྡུངས་ས་དང༌། ལས་བྱེད་པའི་གནས་ཉིད་དུ་ཉལ་ལ། བར་འགའ་ནི་ལུད་ཕུང་གི་སྟེང་དུ་ཉལ་ལོ། །འཕགས་པས། ཁྱོད་ལས་བྱེད་པ་ལ་འགྱོད་པ་དང་མི་དགའ་བར་མ་བྱེད་པར་བརྩོན་འགྲུས་བྱོས་ལ། ཇོ་མོ་ཉལ་བའི་འོག་ཏུ་དལ་གྱིས་སྒོ་ཕྱེས་ལ༑ སྒོའི་ཕག་འགྲམ་དུ་རྩྭ་གཙང་མ་བཏིང་བ་ལ་འདུག་ནས་གཞན་མ་སེམས་པར་སངས་རྒྱས་ཡིད་ལ་བྱོས་ལ་ཉོལ་ཅིག་གསུངས། རྒན་མོས་ཀྱང་དེ་བཞིན་དུ་བྱས་པས། དེའི་ནུབ་མོ་ལ་ཚེ་འཕོས་ནས། སུམ་ཅུ་རྩ་གསུམ་གྱི་གནས་སུ་ལྷའི་སྲས་མོ་ཞིག་ཏུ་སྐྱེས་སོ། །ཕྱིར་ཉིན་ཇོ་མོས་ཁྱིམ་ནང་དུ་རྒན་མོ་ཤི་བར་མཐོང་ནས། ཁྲོས་ཤིང་གཤེ་བཞིན་དུ་རོའི་རྐང་པ་ལ་ཐག་པ་བཏགས་ཏེ་དྲུད་ནས་དུར་ཁྲོད་དུ་བསྐྱལ་ལོ། །ལྷར་སྐྱེས་པ་དག་དབང་པོ་རྣོན་པོས་ནི་བདག་ཅིའི་རྐྱེན་གྱིས་ལྷར་སྐྱེས་པ་ཤེས་ལ་རྟུལ་པོས་ནི་མི་ཤེས་པས། རྒན་མོ་དེས་ཅིའི་ཕྱིར་ལྷར་སྐྱེས་པ་མི་ཤེས་ཏེ། བདེ་བ་འབའ་ཞིག་ལ་ཆགས་སོ། །དེའི་ཚེ་འཕགས་པ་ཤཱ་རིའི་བུ་སུམ་ཅུ་རྩ་གསུམ་ན་བཞུགས་པས། དེས་ཇི་ལྟར་གྱུར་པ་རྣམས་ཤེས་པར་མཛད་པས། ལྷའི་བུ་མོ་ལྔ་བརྒྱ་ཙམ་དང་བཅས་དུར་ཁྲོད་དེར་ལྷགས་ཏེ་རུས་བུ་ལ་མཆོད་པ་བྱས་ཤིང་ལྷའི་འོད་ཀྱིས་གྲོང་ཁྱེར་དག་ཀྱང་སྣང་བར་བྱས་ཤིང་གོ་བར་བྱས་ནས། འཕགས་པ་ཀཱ་ཏྱ་ན་ལས་ཆོས་ཉན་པས་རྒྱུན་དུ་ཞུགས་པའི་འབྲས་བུ་ཐོབ་ནས། ཕྱིར་ལྷ་ཡི་གནས་སུ་སོང་ངོ༌། །དེ་ལྟར་གྱུར་པ་མཐོང་ནས་སྔར་གྱི་ཇོ་མོ་དེ་ལ་སོགས་པའི་སྐྱེ་བོ་རྣམས་ཀྱང་ངོ་མཚར་བར་གྱུར་ཅིང༌། འཕགས་པས་འཁོར་མང་པོ་ལ་ཆོས་བསྟན་པས་གྲོལ་བར་མཛད་དོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་ཕྱུག་ཅིང་ནོར་མང་ལ་ལོངས་སྤྱོད་རྣམ་ཐོས་སྲས་ལ་འགྲན་པ་ཞིག་ལ་ཁྱེའུ་གསེར་གྱི་མདོག་ལྟ་བུ་ཞིག་བཙས་ཏེ་མིང་གསེར་ལྷ་ཞེས་བཏགས། དེའི་ཚེ་ཡུལ་ཙམ་པ་ན་ཁྱིམ་བདག་སྔ་མ་དང་མཚུངས་པ་ཞིག་ལ་བུ་མོ་གསེར་གྱི་མདོག་ཅན་ཞིག་བཙས་པ་ལ་མིང་གསེར་འོད་དུ་བཏགས། དེ་གཉིས་བཙས་པ་ན་སོ་སོའི་ཁྱིམ་དུ་ཁྲོན་པ་ཆུ་ཞེང་དུ་ཁྲུ་བརྒྱད་བརྒྱད་དང་ཟབས་སུའང་ཁྲུ་བརྒྱད་ཡོད་པ་གཅིག་རང་བྱུང་དུ་བྱུང་སྟེ། དེ་བཅུས་པ་ན་རིན་པོ་ཆེ་དང་གོས་དང་བཟའ་བཏུང་སོགས་ཅི་དང་ཅི་འདོད་པ་དེ་དག་ཡིད་བཞིན་དུ་བྱུང་ངོ༌། །དེ་གཉིས་ཆེར་སྐྱེས་པ་ན་ཕན་ཚུན་གྱི་གཏམ་ཐོས་ན་དེ་གཉིས་གཉེན་ཚན་དུ་བསྡེབས་ཏེ་མཉན་ཡོད་དུ་ཕྱིན་པ་ན། གསེར་ལྷས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཤིང་ཆོས་བསྟན་པས་གསེར་ལྷ་ཁྱོ་ཤུག་གཉིས་ཀྱིས་རྒྱུན་དུ་ཞུགས་པའི་འབྲས་བུ་ཐོབ། དེ་ནས་དེ་གཉིས་ཀྱིས་ཕ་མ་ལ་གནང་བ་ཞུས་ཤིང་སྟོན་པའི་སྤྱན་སྔར་རབ་ཏུ་བྱུང་ཞིང་བརྩོན་པས་རིང་པོར་མ་ལོན་པར་གཉིས་ཀས་དགྲ་བཅོམ་པའི་འབྲས་བུ་ཐོབ་བོ། །དེའི་ཚེ་དགེ་སློང་རྣམས་ཐེ་ཚོམ་དུ་གྱུར་ནས་ཀུན་དགའ་བོས་ལས་ཀྱི་རྒྱུ་ཞུས་པས་སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་ནས་མྱ་ངན་ལས་འདའ་བའི་འོག་ཏུ། དེའི་བསྟན་པ་ལ་ཞུགས་པའི་དགེ་སློང་རྣམས་ཁྱིམ་བདག་དད་པ་ཅན་རྣམས་ཀྱིས་སྤྱན་འདྲེན་པ་མཐོང་ནས། དེ་ན་སྔོན་ཕ་མེས་འབྱོར་པ་དང་ལྡན་ཡང་ཕྱིས་དབུལ་པོར་གྱུར་པའི་ཁྱོ་ཤུག་གཉིས་ཡོད་པའི་ཁྱོ་དེས་བདག་ཅག་གཉིས་ཀྱི་ཕ་མ་དང་ལོངས་སྤྱོད་ཡོད་པའི་སྐབས་ནི། འཕགས་པའི་དགེ་འདུན་དང་མ་འཕྲད་ལ། ད་ནི་རྩྭ་ཕུང་གི་སྟེང་ན་ཉལ་ཞིང་བྲེ་གང་ཡང་ཕུལ་རྒྱུ་མི་འདུག་སྙམ་དུ་ངུ་ཞིང་གཏམ་སྨྲས་པ་ན། ཆུང་མ་དེས། ཁྱོད་སོང་ལ་བདག་ཅག་གི་མཛོད་རྙིང་པའི་ནང་དུ་ཚོལ་དང་ཅུང་ཟད་རེ་རྙེད་ཀྱང་སྲིད། རྙེད་ན་འབུལ་ལོ་སྨྲས་པས། ཁྱོས་བཙལ་བས་གསེར་གྱི་དོང་ཙེ་གཅིག་ལུས་པ་རྙེད་དོ། །དེར་ཆུང་མ་ལ་མེ་ལོང་གཅིག་ཀྱང་ཡོད་པས། དེ་གཉིས་ཀྱིས་བུམ་པ་གསར་པ་གཅིག་ཀྱང་ཉོས་ནས་དེ་ཆུ་གཙང་གིས་བཀང༌། གསེར་གྱི་དོང་ཙེ་གཅིག་པོ་དེ་ནང་དུ་བཅུག མེ་ལོང་གིས་ཁ་བཅད་ནས་དགེ་འདུན་ལ་ཕུལ་ལོ། །དེ་ནས་རིང་པོར་མ་ལོན་པར་དེ་གཉིས་ཚེ་འཕོས་ཏེ་སུམ་ཅུ་རྩ་གསུམ་དུ་སྐྱེས་སོ། །དེའི་དུས་ཀྱི་དབུལ་པོ་ཁྱོ་ཤུག་གཉིས་ནི་གསེར་ལྷ་ཁྱོ་ཤུག་འདི་ཡིན་ལ། དེའི་ཚེ་དད་པས་ཕུལ་བའི་རྒྱུ་དེས་བསྐལ་པ་དགུ་བཅུ་རྩ་གཅིག་གི་བར་དུ་གཟུགས་དང་ལོངས་སྤྱོད་དང་ལྡན་པ་འདི་འདྲ་བ་འབའ་ཞིག་ཏུ་གྱུར་ཏེ། ད་འདིར་འཁོར་བའི་མཐར་ཕྱིན་ཏེ་དགྲ་བཅོམ་པར་གྱུར་ཏོ། །ཀུན་དགའ་བོ་དེ་བས་ན་བསོད་ནམས་ཀྱི་ཕྱོགས་སུ་གྱུར་བའི་ལས་ནི་གང་ཡང་མི་བྱར་མི་རུང་ངོ༌། །དབུལ་པོ་དེས་སྦྱིན་པ་ཅུང་ཟད་བྱས་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འདི་ལྟ་བུ་ཐོབ་པར་གྱུར་ཏོ་གསུངས། འདི་རྣམས་ཀྱིས་ནི་དཀོན་མཆོག་མཆོད་པའི་ཕན་ཡོན་དང་སྦྱིན་པའི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་ཞིག་ལ་བུ་མེད་ནས། ལྷ་ལ་གསོལ་བ་བཏབ་པས། ནམ་ཞིག་ན་ཁྱེའུ་ཤིན་ཏུ་མཛེས་ཤིང་ལྟ་ན་སྡུག་པ་ཞིག་བྱུང་བས། ཕ་མ་དང་གཉེན་བཤེས་ཀུན་དགའ་ནས་ཆུ་འགྲམ་ཞིག་ཏུ་བཙས་སྟོན་བྱས་པས། ཁྱེའུ་བལྟ་བའི་ཕྱིར་གཅིག་གིས་གཅིག་ལ་ལག་བརྒྱུད་བྱས་པའི་བར་ནས་ཤོར་སྟེ་ཆུར་ལྷུང་ངོ༌། །དེར་ཁྱེའུ་རང་གི་བསོད་ནམས་དང་ལས་ཀྱི་རྒྱུས་མ་ཤི་བར་ཉ་ཆེན་པོ་ཞིག་གིས་མིད་ནས་དེའི་ལྟོ་བ་ན་གསོན་པོར་གནས་སོ། །ཆུ་བོ་དེའི་མཇུག་གི་གྲོང་ཞིག་ན་ཁྱིམ་བདག་ཕྱུག་པོ་བུ་མེད་པ་ཞིག་ཡོད་པ་དེའི་བྲན་རྣམས་ཀྱིས་ཉ་བཤོར་བ་ལས་ཉ་དེ་ཟིན་ནས་ལྟོ་བ་བཀས་པ་དང༌། དེའི་ལྟོ་བར་ཁྱེའུ་མཚན་དང་ལྡན་པ་ཞིག་བྱུང་ནས་ཁྱིམ་བདག་གི་ཆུང་མས་བླངས་ཏེ་བདག་ཅག་ལ་ལྷས་གནང་ངོ་བསམ་ནས་གསོས་སོ། །དེ་ནས་དེའི་གཏམ་ཐོས་པས་གྲོང་གོང་མའི་ཁྱིམ་བདག་གིས་བདག་གི་བུ་ཁྱེད་ཀྱིས་རྙེད་པ་ཕྱིར་བྱིན་ཅིགདེས་བདག་ལ་ལྷས་བྱིན་པ་ཡིན་ཏེ། ཉའི་ལྟོ་བ་ནས་རྙེད་པས་མི་སྦྱིན་ནོ། །དེ་ལྟར་དེ་གཉིས་རྩོད་པ་ན། ཡུལ་གྱི་རྒྱལ་པོས་ཁྱེའུ་དེ་གཉིས་ཀས་ཐུན་མོང་དུ་གསོས་ལ།ཆེར་སྐྱེས་ནས་གཉིས་ཀའི་ཁྱིམ་དུ་ཆུང་མ་རེ་ལོངས་ལ་བུ་བྱུང་བ་དང་སོ་སོར་ཁྱེར་ཅིག་ཅེས་བཅད་དོ། །དེ་ནས་ཁྱིམ་གཉིས་ཀས་གསོས་པས་མིང་ཡང༌། རིགས་གཉིས་པ་ཞེས་གྲགས་སོ༑ ༑དེ་ཉིད་ཆེར་སྐྱེས་པ་ན་བཙས་མ་ཐག་པར་ཆུར་ལྷུང་བ་དང་ཉས་མིད་པ་སོགས་ཀྱི་སྡུག་བསྔལ་དྲན་པས་ཡིད་སྐྱོ་ནས་ཕ་མ་ལ་གནང་བ་ཞུས་ཏེ། སྟོན་པའི་སྤྱན་སྔར་རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཐེ་ཚོམ་དུ་གྱུར་ནས་ཀུན་དགའ་བོས་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་པའི་ཚེ་ཁྱིམ་བདག་གཅིག་གིས་སྦྱིན་པ་དང་ཚུལ་ཁྲིམས་ཀྱི་བསྔགས་པ་རྒྱ་ཆེར་ཐོས་ནས་རབ་ཏུ་དད་དེ་སངས་རྒྱས་ཀྱི་སྤྱན་སྔར་སྲོག་མི་གཅོད་པ་ལ་སོགས་པའི་བསླབ་ཚིགས་གསུམ་ནོས་ནས་དོང་ཙེ་གཅིག་ཕུལ་ལོ། །རྒྱུ་དེས་བསྐལ་པ་དགུ་བཅུ་རྩ་གཅིག་གི་བར་དུ་ལོངས་སྤྱོད་ཆེན་པོ་དང་ལྡན་པར་གྱུར་ལ། ད་ལྟར་ཡང་སྦྱིན་པའི་འབྲས་བུས་ལོངས་སྤྱོད་དང་ལྡན་པ་དང༌། སྲོག་གཅོད་པ་སྤངས་པས་ཆུར་ལྷུང་སྟེ་ཉས་མིད་ཀྱང་མ་ཤི་བ་དང༌། དཀོན་མཆོག་ལ་སྐྱབས་སུ་སོང་བས་ད་ལྟར་ང་དང་ཕྲད་ནས་དགྲ་བཅོམ་པར་གྱུར་ཏོ་གསུངས། འདིས་ནི་སྦྱིན་པ་དང་སྲོག་གཅོད་སྤངས་པའི་འབྲས་བུ་སྐྱབས་འགྲོའི་ཕན་ཡོན་རྣམས་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཡངས་པ་ཅན་ཨ་མྲའི་ཚལ་ན་བཞུགས་པའི་ཚེ། ཀུན་དགའ་བོ་ལ། རྫུ་འཕྲུལ་གྱི་རྐང་པ་བཞི་ཐོབ་ན་བསྐལ་པ་གཅིག་གི་བར་དུ་འཇིག་རྟེན་ན་གནས་པར་གྱུར་ཏོ། །ངས་ཀྱང་རྫུ་འཕྲུལ་གྱི་རྐང་པ་བཞི་ཤིན་ཏུ་བསྒོམས་པས། ང་དེ་བཞིན་གཤེགས་པ་འཇིག་རྟེན་ན་སྐུ་ཚེ་ཇི་སྲིད་ཀྱི་བར་དུ་བཞུགས་པར་རིགས་ཞེས་ལན་གསུམ་གྱི་བར་དུ་བཀའ་སྩལ་པ། ཀུན་དགའ་བོ་བདུད་ཀྱིས་ནོན་ཏེ་ཅང་མི་སྨྲ་བ་ན། དེའི་འོག་ཏུ་བདུད་སྡིག་ཅན་འོངས་ནས་མྱ་ངན་ལས་འདས་པར་གསོལ་བ་བཏབ་པས། ཟླ་བ་གསུམ་ན་མྱ་ངན་ལས་འདའ་བར་གནང་ངོ༌། །དེར་ཀུན་དགའ་བོས་རྨི་ལམ་དུ་ཤིང་ལྗོན་པ་བཟང་པོ་རླུང་གིས་གཏོར་བ་རྨིས་ནས། ཡིད་མི་དགའ་བར་གྱུར་ནས་གསོལ་པ་དང༌། ད་སྟེ་ཟླ་བ་གསུམ་ན་མྱ་ངན་ལས་འདའ་འོ་གསུངས་པས། དགེ་སློང་རྣམས་རབ་ཏུ་མི་དགའ་ནས་མྱ་ངན་དུ་གྱུར་པ་ན། འཕགས་པ་ཤཱ་རིའི་བུས་བདག་ནི་བཅོམ་ལྡན་འདས་མྱ་ངན་ལས་འདས་པར་མཐོང་བར་མི་བཟོད་དེ་ཅི་ནས་ཀྱང་བདག་སྔར་མྱ་ངན་ལས་འདའ་འོ། །ཞེས་གསོལ་ཏེ། འཁོར་མང་པོ་ལ་ཁྱེད་རྣམས་ནི་སྔོན་གྱི་དགེ་བའི་རྩ་བས་སངས་རྒྱས་འབྱུང་བ་དང་ཕྲད་མོད་ཀྱི་མདོ་སྡེ་དང་ཆོས་ཐོས་པ་ཤིན་ཏུ་དཀའ། མིའི་ལུས་ཐོབ་པ་ཡང་ཤིན་ཏུ་དཀའ་བ་ཡིན་གྱི༑ བསོད་ནམས་ཀྱི་ཚོགས་སུ་འགྱུར་ཞིང་འཁོར་བ་ལས་གྲོལ་བའི་ལས་ལ་བརྩོན་པར་གྱིས་ཤིགཅེས་གདམས་ནས་མྱ་ངན་ལས་འདས་སོ། །དེའི་ཚེ་ཀུན་དགའ་བོས། ཤཱ་རིའི་བུ་ཆོས་ཀྱི་བདག་པོ་གཙོ་བོ་ཆེན་པོ་ཡང་མྱ་ངན་ལས་འདས་ན་བདག་ཅག་གིས་སུ་ལ་གནས་བཅའ་ཞིང་སྐྱབས་སུ་མཆི། བཀའ་སྩལ་པ། ཤཱ་རིའི་བུ་མྱ་ངན་ལས་འདས་ཀྱང་ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང་རྣམ་པར་གྲོལ་བས། རྣམ་པར་གྲོལ་བའི་ཡེ་ཤེས་གཟིགས་པ་དང༌། ཆོས་ཀྱི་སྐུ་ནི་མྱ་ངན་ལས་མ་འདས་སོ། །ཤཱ་རིའི་བུ་ནི་ད་ལྟར་འབའ་ཞིག་ཏུ་མྱ་ངན་ལས་འདའ་བར་མཐོང་བར་མི་བཟོད་དེ་སྔར་མྱ་ངན་ལས་འདས་པ་འདིར་མ་ཟད་ཀྱི། སྔོན་འདས་པའི་དུས་ནའང་ང་ཚེ་འཕོ་བ་ལ་མི་བཟོད་པར་སྔར་ཚེ་འཕོས་པ་ཡིན་ཏེ། སྔོན་བསྐལ་པ་གྲངས་མེད་པ་འདས་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཟླ་འོད་ཅེས་བྱ་བ་འཛམ་བུ་གླིང་ལ་དབང་བྱེད་པ་ཞིག་བྱུང་སྟེ། དེས་དཀོར་མཛོད་མཐའ་དག་སྦྱིན་པར་གཏོང་བའི་གྲགས་པ་ཆེན་པོས་འཛམ་གླིང་ཀུན་ཁྱབ་པར་གྱུར་པ་ན། ཡུལ་མཐའ་འཁོབ་ཀྱི་རྒྱལ་ཕྲན་བྱེ་མ་སེ་ན་ཞེས་བྱ་བ་ཞིག་ཕྲག་དོག་གིས་ཡིད་མི་བདེ་བར་གྱུར་ནས། རྒྱལ་པོ་དེ་ཉིད་མེད་པར་གྱུར་པའི་ཐབས་ཀུན་རྒྱུ་རྣམས་ལ་སྦྲན་ཡང་དེ་དག་སྤྲོ་བ་མེད་པར་གྱུར་ནས་ཤིན་ཏུ་ཡང་མི་དགའ་བར་གྱུར་ཏེ། གང་དག་རྒྱལ་པོ་ཟླ་འོད་ཀྱི་མགོ་བཅད་དེ་འོང་བ་ཞིག་ཡོད་ན། དེ་ལ་རྒྱལ་སྲིད་ཀྱི་ཕྱེད་ཀྱང་སྦྱིན་ལ་བུ་མོའང་སྦྱིན་ནོ་ཞེས་བསྒྲགས་པས། དེའི་ཚེ་རི་བྲགས་ཀྱི་ཁོང་ཞིག་ན་བྲམ་ཟེ་ལེའུ་ཏེ་ཙ་ཞེས་བྱ་བ་ཞིག་ཡོད་པ་དེས་ཁས་བླངས་ནས། རྒྱལ་པོ་ཟླ་འོད་ཀྱི་ཡུལ་དུ་ཆས་སོ། །དེའི་ཚེ་རྒྱལ་པོ་ཟླ་འོད་ཀྱི་ཡུལ་དུ་ལྟས་ངན་པ་སྣ་ཚོགས་བྱུང་ཞིང༌། རྒྱལ་ཕྲན་བརྒྱད་ཁྲི་བཞི་སྟོང་གི་རྨི་ལམ་དུ་རྒྱལ་པོའི་གསེར་གྱི་རྒྱལ་མཚན་ཆག་པ་དང༌། གསེར་གྱི་རྔ་རལ་བ་རྨིས་ཤིང༌། ཁྱད་པར་དུ་བློན་པོའི་མཆོག་ཟླ་བ་ཆེན་པོ་ཞེས་བྱ་བའི་རྨི་ལམ་དུ། ཡི་དྭགས་ཞིག་གིས་རྒྱལ་པོའི་གསེར་གྱི་ཅོད་པཎ་ཕྲོགས་པ་རྨིས་པས་ཐམས་ཅད་མྱ་ངན་གྱིས་ནོན་པར་གྱུར་ཏོ༑ ༑དེའི་ཚེ་ཕོ་བྲང་སྲུང་བའི་ལྷས་བྲམ་ཟེས་རྒྱལ་པོའི་དབུ་སློང་བར་ཤེས་ནས་ནང་དུ་མ་བཏང་བ་དང༌། གཙང་རིས་ཀྱི་ལྷས་སྦྱིན་པའི་ཕར་ཕྱིན་རྫོགས་པར་ཤེས་ནས་རྒྱལ་པོའི་རྨི་ལམ་དུ་སྦྲན་ནས་ནང་དུ་བཏང་ངོ༌། །དེར་རྒྱལ་པོའི་དབུ་བསླངས་པ་ན། བློན་པོ་ཟླ་བ་ཆེན་པོས་རིན་པོ་ཆེ་སྣ་བདུན་ལས་སྣ་གཅིག་ལའང་མགོ་ལྔ་བརྒྱ་ལྔ་བརྒྱ་བྱས་ཏེ་བྲམ་ཟེ་ལ་བྱིན་ནས། རྒྱལ་པོའི་དབུ་ནི་ཤ་དང་ཁྲག་སོགས་མི་གཙང་བ་ཡིན་ན་དེས་ཅི་ཞིག་བྱ།དེ་བས་རིན་པོ་ཆེ་སྣ་བདུན་གྱི་མགོ་འདི་དག་ཁྱེར་ཅིག་དང་ཁྱོད་ཚེ་གཅིག་ཏུ་ཕྱུག་པར་འགྱུར་རོ་ཞེས་ཐབས་སྣ་ཚོགས་ཀྱིས་ཟློག་ཀྱང་མ་ཉན་ནས་དབུ་སློང་བས་བློན་པོ་ཟླ་བ་ཆེན་པོ་སྙིང་གས་ཏེ་དེ་ཉིད་དུ་ཚེ་འཕོས་སོ། །དེར་རྒྱལ་པོས་བློན་པོ་ཞིག་གླང་པོ་ཆེ་དཔག་ཚད་བརྒྱ་སྟོང་དུ་འགྲོ་བ་ལ་བསྐྱོན་ནས། ད་སྟེ་ཞག་བདུན་ན་རྒྱལ་པོ་ཟླ་འོད་ཀྱིས་བྲམ་ཟེ་ལ་དབུ་སྦྱིན་པར་མཛད་པ་མཐོང་བར་འདོད་པ་ཐམས་ཅད་མྱུར་དུ་ཤོག་ཅིག་ཅེས་སྨྲས་པས༑ ཐམས་ཅད་འདུས་པས་རྒྱལ་ཕྲན་བརྒྱད་ཁྲི་བཞི་སྟོང༌། བློན་པོ་སྟོང་ཕྲག་བཅུ། བཙུན་མོ་སྟོང་ཕྲག་ཉི་ཤུ། རྒྱལ་བུ་ལྔ་བརྒྱ་པོ་ཐམས་ཅད་ཀྱིས་སོ་སོ་ནས་དབུ་མི་སྦྱིན་པར་གསོལ་བ་བཏབ་ཀྱང་མ་གནང་ནས། རྒྱལ་པོས་འཁོར་དེ་དག་ལ། ཐོག་མ་མེད་པ་ནས་འཁོར་བར་འཁོར་ཏེ། ངན་སོང་གསུམ་ལ་སོགས་པར་ལུས་གྲངས་མེད་པ་ཞིག་བོར་ཡང་བསོད་ནམས་སུ་མ་གྱུར་པར་ཆུད་ཟོས་པས། ད་རེས་བདག་གི་ལུས་འདི་ཡོངས་སུ་བཏང་ནས་བླ་ན་མེད་པའི་བྱང་ཆུབ་བསྒྲུབ་པར་བྱ་བ་ཡིན་པས་ནམ་སངས་རྒྱས་པ་ན་ཁྱེད་རྣམས་ཀྱང་སྡུག་བསྔལ་ལས་བསྒྲལ་བར་བྱའོ། །དེ་བས་ན་བདག་གི་བྱང་ཆུབ་སྒྲུབ་པའི་གེགས་མ་བྱེད་ཅིག་ཅེས་གསུངས་ནས་བྲམ་ཟེ་ལ་ད་མགོ་བླང་བའི་དུས་ལ་བབ་ཀྱིས་ལོངས་ཤིག་གསུངས་པས། བྲམ་ཟེས་འཁོར་རྣམས་ཀྱི་གཟི་བྱིན་མ་བཟོད་ནས་སྐྱེད་མོས་ཚལ་དུ་གཤེགས་པར་ཞུས་པས། དེར་བྱོན་ཏེ་དབུ་ཤིང་གི་ཡལ་ག་ལ་བཏགས་ནས་བྲམ་ཟེ་ལ། ཁྱོད་ཀྱིས་ངའི་མགོ་ཆོད་ལ་ངའི་ལག་ཏུ་བཞག་ནས་ངའི་ལག་ནས་ལོངས་ཤི གངས་ཁྱོད་ལ་མགོ་སྦྱིན་པའི་བསོད་ནམས་འདིས་ནི་ཁམས་གསུམ་གྱི་བདེ་བའི་ལོངས་སྤྱོད་འདོད་པའི་ཕྱིར་མ་ཡིན་གྱི། འགྲོ་བ་མང་པོ་སྐྱོབ་པའི་ཕྱིར་བླ་ན་མེད་པའི་བྱང་ཆུབ་འདོད་དོ་གསུངས༑ བྲམ་ཟེས་རལ་གྲི་ཕྱར་བ་ན་དེར་གནས་པའི་ཤིང་གི་ལྷ་མོས་ཐལ་ལྕག་གི་བསྣུན་པ་བྲམ་ཟེ་དེ་སར་འགྱེལ་ལོ། །དེར་རྒྱལ་པོས་ཤིང་གི་ལྷ་མོ་ལ། སྔོན་འདས་པའི་དུས་ན་ངས་ཤིང་འདིའི་དྲུང་དུ་མགོ་དགུ་བརྒྱ་དང་དགུ་བཅུ་རྩ་དགུ་སྙེད་སྦྱིན་པར་བྱས་ཏེ། ད་འདི་ཡིས་སྟོང་དུ་ཚང་སྟེ་སྦྱིན་པའི་ཕར་ཕྱིན་ཡོངས་སུ་རྫོགས་པ་ཡིན་པས། ངའི་བྱང་ཆུབ་ཀྱི་བར་ཆད་མ་བྱེད་ཅིག་གསུངས། དེ་ནས་བྲམ་ཟེ་ལངས་ཏེ་མཚོན་གྱི་དབུ་བཅད་ནས་ཕྱག་ཏུ་ལྷུང་བ་དང་ས་ཡང་རྣམ་པ་དྲུག་ཏུ་གཡོས་ཤིང༌། རྒྱལ་པོ་ཟླ་འོད་ཀྱིས་དབུ་སྦྱིན་པར་བཏང་བས་སྦྱིན་པའི་ཕར་ཕྱིན་ཡོངས་སུ་རྫོགས་པར་གྱུར་ཏོ། །ཞེས་ཀུན་ཏུ་གྲགས་པར་གྱུར་ནས། རྒྱལ་པོ་བྱེ་མ་སེ་ནས་དེ་ཐོས་པ་དང་ཕྲག་དོག་གིས་སྙིང་གས་ནས་ཚེ་འཕོས་སོ༑ ༑བྲམ་ཟེས་ཀྱང་རྒྱལ་པོའི་མགོ་ཁྱེར་བ་ན་ཀུན་གྱིས་སྤྱོས་ཤིང་ཁ་ཟས་ཀྱང་མ་རྙེད་པས་ཤིན་ཏུ་ཉམ་ཐག་ཅིང༌། དབུ་ཡང་རུལ་ཞིང་མི་སྡུག་ནས་ས་ལ་བོར་ཞིང་སོང་བ་ལས། རྒྱལ་པོ་བྱེ་མ་སེ་ན་ཤི་བར་ཐོས་ནས་མྱ་ངན་གྱིས་ཡི་མུག་སྟེ་སྙིང་ཚལ་བ་བདུན་དུ་གས་ཤིང་ཁྲག་བསྐྱུགས་ཏེ་ཚེ་འཕོས་ཏེ་གཉིས་ཀ་མཚམས་མེད་པའི་སེམས་ཅན་དམྱལ་བར་སྐྱེས་སོ། །རྒྱལ་པོ་ཟླ་འོད་ཀྱི་མྱ་ངན་གྱིས་གདུང་སྟེ་ཚེ་འཕོས་པ་རྣམས་ནི་མཐོ་རིས་ཀྱི་ལྷར་སྐྱེས་སོ། །དེའི་དུས་ཀྱི་རྒྱལ་པོ་ཟླ་འོད་ནི་ང་ཡིན་ལ་རྒྱལ་པོ་བྱེ་མ་སེ་ན་ནི་བདུད་སྡིག་ཏོ་ཅན་དང་བྲམ་ཟེ་དེ་ནི་ལྷས་བྱིན་ཡིན་ནོ། །དེའི་ཚེ་ཤིང་གི་ལྷ་མོ་དེ་ནི་མོའུ་འགལ་གྱི་བུ་དང༌། བློན་པོ་ཟླ་བ་ཆེན་པོ་ནི་ཤཱ་རིའི་བུ་ཡིན་ནོ། །དེའི་ཚེ་ན་ཡང་ང་ཚེ་འཕོས་པར་མི་བཟོད་པས་སྔར་ཚེ་འཕོས་པ་ཡིན་ནོ་གསུངས་པས་འཁོར་རྣམས་ཀྱིས་མཐུན་པར་དེ་བཞིན་གཤེགས་པའི་ཡོན་ཏན་ལ་མངོན་པར་བསྔགས་ཤིང་བསྒོམ་པ་ལ་ནན་ཏན་དུ་བྱས་པས་ཁ་ཅིག་གིས་དགེ་སྦྱོང་གི་འབྲས་བུ་ཐོབ་ཅིང་ཁ་ཅིག་གིས་བྱང་ཆུབ་ཏུ་སེམས་བསྐྱེད་པར་བྱས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་རབ་གསལ་རྒྱལ་གྱི་གཅུང་སྟོབས་ཀྱི་གྲོགས་པོ་ཞེས་པའི་བུ་མོ་ལྷ་མཚམས་མ་ཞེས་པ་མཁས་ཤིང་ཡིད་གཞུངས་པ་གཞན་བས་ཁྱད་པར་དུ་འཕགས་པ་ཞིག་ཡོད་པ་དེ། མཉན་ཡོད་ཀྱི་རྒྱལ་པོའི་བློན་པོ་རི་དྭགས་ཞེས་བྱ་བ་ལ་བུ་དྲུག་ཡོད་པའི་ཐ་ཆུང་གི་ཆུང་མར་བྱིན་ཅིང་དེའི་ཁྱིམ་གྱི་བདག་མོ་བགྱིས་པ་ལས། ནམ་ཞིག་རྒྱལ་པོའི་ཁང་སྟེང་དུ་བྱ་ཞིག་གིས་རྒྱ་མཚོའི་གླིང་གི་འབྲས་ཀྱི་སྙེ་མ་ཁུར་འོང་བ་དེ་ལྷུང་བ་ན། རྒྱལ་པོས་བློན་པོ་རྣམས་ལ་སྨན་གྱི་དོན་དུ་ས་ལ་ཐོབ་ཅིག་ཅེས་བསྒོ་བ་ན། གཞན་དག་གིས་བཏབ་པ་ཇི་བཞིན་དུ་མ་སྐྱེས་ཤིང༌། ལྷ་མཚམས་མས་བཏབ་པ་མང་དུ་སྐྱེས་པས། དེས་རྒྱལ་པོའི་བཙུན་མོ་ནད་ཀྱིས་ཟིན་པ་གསོས་པ་དང༌། ཡང་དགྲ་ཟླའི་རྒྱལ་པོ་ཞིག་གིས་ཉམས་སད་པའི་ཕྱིར་རྒོད་མ་སྨད་གཟུགས་དང་སྤུ་མདོག་སོགས་འདྲ་བ་གཉིས་བསྐུར་ནས་མ་བུ་གང་ཡིན་ངོས་ཟུངས་ཤིག་ཅེས་སྤྲིང་པར་གཞན་གྱིས་མ་ཤེས་ནས་ལྷ་མཚམས་མས་དེ་གཉིས་སོ་སོར་བཏགས་ནས་གཅིག་ལ་རྩྭ་བྱིན་ཅིག་ཤོས་ལ་མ་བྱིན་པས། མ་གང་ཡིན་པ་དེས་བུའི་ཕྱོགས་སུ་མཆུས་རྩྭ་ཕུལ་བས་ཤེས། དེ་བཞིན་དུ་སྦྲུལ་སྦོམ་ཕྲ་རིང་ཐུང་འདྲ་བ་གཉིས་བསྐུར་ནས་དེ་གཉིས་ཀྱི་ཕོ་མོའི་དབྱེ་བའང་དེ་གཉིས་རས་འཇམ་པོའི་སྟེང་དུ་བཞག་པས་ཕོ་དེ་མི་བཟོད་པར་འགྲོ་བ་དང༌། མོ་དེ་མི་འགུལ་བར་ཉལ་བས་ཤེས། ཡང་ཤིང་སྦོམ་ཕྲ་དང་རིང་ཐུང་མཉམ་པ་གཉིས་བསྐུར་བ་ན་དེ་གཉིས་ཀྱི་མགོ་མཇུག་ཆུ་ནང་དུ་བཞག་པས་རྩ་བ་ཐུར་དུ་ནུབ་ཅིང༌། རྩེ་མོ་གྱེན་དུ་བསྟན་པས་ཤེས་ཏེ་རྒྱལ་པོ་གཉིས་ཀྱང་འདུམ་པར་གྱུར་པས་རྒྱལ་པོ་ཡང་མགུ་ནས་ཤིན་ཏུ་ཉེ་ཞིང་བྱམས་པར་བྱས་སོ། །དེ་ནས་དེ་སེམས་ཅན་དང་ལྡན་པར་གྱུར་ནས་ཟླ་བ་དགུ་ཚང་བ་ན་མངལ་ནས་སྒོ་ང་སུམ་ཅུ་རྩ་གཉིས་བྱུང་སྟེ། དེ་བརྡོལ་བ་ན་ཁྱེའུ་གཟུགས་བྱད་ལྟ་ན་སྡུག་པ་རེ་རེ་བྱུང་སྟེ་ཆེར་སྐྱེས་པ་ན་དེ་རེ་རེས་ཀྱང་མི་སྟོང་ཐུབ་པའི་སྟོབས་དང་ལྡན་པར་གྱུར་པས་ཡུལ་མི་ཀུན་གྱིས་བག་བྱེད་པར་གྱུར་ཏོ། །དེའི་ཚེ་བཅོམ་ལྡན་འདས་དེའི་ཁྱིམ་དུ་གཤེགས་ཏེ་ཆོས་བསྟན་པས་བུ་ཐ་ཆུང་གཅིག་མ་གཏོགས་ཀུན་གྱིས་རྒྱུན་ཞུགས་ཀྱི་འབྲས་བུ་ཐོབ། ཕྱིས་འབྲས་བུ་མ་ཐོབ་པ་དེ་གླང་པོ་ཆེ་ཞིག་ལ་ཞོན་ནས་འགྲོ་བ་ལ། བློན་པོའི་བུ་ཞིག་ཤིང་རྟ་ལ་ཞོན་ནས་འོངས་པས་དེ་གཉིས་ཆུ་ཆེན་པོ་ཞིག་གི་ཟམ་པའི་སྟེང་ནས་འཕྲད་པས་ཕན་ཚུན་བཟུར་རེས་མ་བྱས་པས། དེ་ཁྲོས་ནས་བློན་པོའི་བུ་ཤིང་རྟ་དང་བཅས་པ་ཟམ་པའི་འོག་ཏུ་བསྐྱུར་བས། བློན་པོའི་བུ་དེ་སྨས་པར་གྱུར་ནས་ཕའི་གམ་དུ་སོང་སྟེ་ངུས་པ་དང༌། བློན་པོ་དེ་ཁྲོས་ནས་བསམ་ངན་འགྱུས་ནས་བསླུ་སེམས་ཀྱིས། རིན་པོ་ཆེའི་མཁར་བ་ནང་དུ་མཚོན་རྣོན་པོ་ཡོད་པ་སོ་གཉིས་བྱས་ཏེ་ཁྱེའུ་སུམ་ཅུ་རྩ་གཉིས་ལ་བྱིན་ནས་འདི་ཐོགས་ཏེ་ཁྱེད་ཅག་རྩེ་བར་གྱིས་ཤིག་སྨྲས་པས། དེ་དག་གིས་ཀྱང་དེ་ལྟར་བྱས་ཏེ་གང་དུ་འགྲོ་བ་དེར་ཁྱེར་ཏེ་ཕྱིན་ནོ། །དེ་དག་རྒྱལ་པོའི་ཞབས་འབྲིང་ལ་འཁོད་པའི་ཚེ་བློན་པོས་རྒྱལ་པོ་ལ་ཕྲ་མ་བྱས་ཏེ། ཁྱེའུ་སུམ་ཅུ་རྩ་གཉིས་པོ་འདི་དག་གིས་རྒྱལ་པོ་ལ་ངན་དུ་སེམས་ཏེ། གལ་ཏེ་ཐུགས་མི་ཆེས་ན་མཁར་བའི་ནང་དུ་གཟིགས་ཤིག་ཅེས་སྨྲས་པ་དང༌། རྒྱལ་པོས་བལྟས་པས་ནང་དུ་སྤུ་གྲི་རྣོན་པོ་རེ་ཡོད་པར་གྱུར་པས། དེ་དག་རེ་རེ་བཞིན་བོས་ཏེ་གྱད་ཀྱིས་བཟུང་ནས་ཐམས་ཅད་བསད་དེ་མགོ་བོ་རྣམས་བཅད་ནས་སྒྲོམ་དུ་བཅུག་སྟེ་ལྷ་མཚམས་མའི་ཁྱིམ་དུ་བསྐུར་རོ། །དེའི་ཉིན་ལྷ་མཚམས་མས་སངས་རྒྱས་བཅོམ་ལྡན་འདས་འཁོར་དང་བཅས་པ་ཁྱིམ་དུ་སྤྱན་དྲངས་ཡོད་པས། རྒྱལ་པོས་མཆོད་པའི་ཡོ་བྱད་ཅིག་བསྐུར་རམ་སྙམ་སྟེ་ཁ་འབྱེད་པར་བརྩམ་པ་ན། སྟོན་པས་རེ་ཞིག་ཁ་མ་འབྱེད་པར་ཐོག་མར་ཞལ་ཟས་དྲོངས་ཤིག་གསུངས། དེར་བཅོམ་ལྡན་འདས་ཀྱིས་ཆོས་བསྟན་པས་ཁྱེའུ་རྣམས་ཀྱི་མས་ཕྱིར་མི་འོང་བའི་འབྲས་བུ་ཐོབ་སྟེ། དེས་སྟོན་པའི་སྤྱན་སྔར་དགེ་སློང་ནད་པ་དག་ལ་མཁོ་བའི་ཡོ་བྱད་སྦྱིན་པ་དང་གཅིགདགེ་སློང་ནད་པའི་ནད་གཡོག་ལ་ཡོ་བྱད་སྦྱར་བ་དང་གཉིས། དགེ་སློང་གློ་བུར་དུ་ལྷགས་པའི་མགྲོན་ལ་ཡོ་བྱད་སྦྱིན་པ་དང་གསུམ། ཡུལ་གཞན་དུ་འགྲོ་བའི་དགེ་སློང་དག་ལ་ལམ་རྒྱགས་འབུལ་བ་དང་བཞི་པོ་ཁས་བླངས་ནས། བཅོམ་ལྡན་འདས་ཀྱིས་ཤིན་ཏུ་ལེགས་སོ། །ཁྱེད་ཀྱིས་གསོལ་པ་བཞི་པོ་ནི་བསོད་ནམས་རྒྱ་ཆེན་པོ་དང་ལྡན་ཏེ་སངས་རྒྱས་མཆོད་པ་དང་མཉམ་མོ་ཞེས་གསུངས། སྟོན་པ་སླར་གཤེགས་པའི་འོག་ཏུ་སྒྲོམ་ཁ་ཕྱེས་པས་བུ་རྣམས་ཀྱི་མགོ་མཐོང་ཡང༌། འདོད་པ་དང་བྲལ་བའི་ཕྱིར་མི་དགའ་བར་མ་གྱུར་ཏོ། །དེའི་ཚེ་དེའི་ཉེ་དུ་རྣམས་ཁྲོས་ནས་དམག་གིས་རྒྱལ་པོ་གསོད་པར་རྩོམ་པ་ན་རྒྱལ་པོ་བྲོས་ནས་སངས་རྒྱས་ཀྱི་དྲུང་དུ་སོང་བ་དང་དམག་རྣམས་ཀྱིས་རྒྱལ་བྱེད་ཀྱི་ཚལ་བསྐོར་བར་གྱུར་པ་དང༌། ཀུན་དགའ་བོས་ལས་ཀྱི་རྒྱུ་ཞུས་པས་བཀའ་སྩལ་པ། སྔོན་གྱི་དུས་སུ་མི་སུམ་ཅུ་རྩ་གཉིས་པོ་འདི་དག་བཤེས་སུ་གྱུར་པས། དེ་དག་གྲོས་མཐུན་པར་བ་ལང་གཅིག་བརྐུས་ནས། ཡུལ་དེ་ན་རྒན་མོ་དབུལ་མོ་བུ་ཚ་མེད་པ་ཞིག་ཡོད་པ་དེའི་ཁྱིམ་དུ་ཁྲིད་ནས། དེར་བསད་ཅིང་ཤ་ཁྲག་མཉམ་པོར་བསྒོས་ཏེ་རྒན་མོ་ཡང་ཡི་རང་བྱས་སོ། །དེའི་ཚེ་བ་ལང་དེས་གསོད་པར་ཤེས་ནས། ཁྱེད་རྣམས་ཀྱིས་ད་ལྟ་ང་བསད་པས་ན། མ་འོངས་པའི་དུས་སུ་ཅི་སྟེ་འབྲས་བུ་ཐོབ་ན་ཡང་མི་བཏང་སྟེ་གསོད་པར་ཤོག་ཅིག་ཅེས་ཡིད་ཀྱིས་དམོད་བོར་ཏེ། དེའི་དུས་ཀྱི་བ་ལང་དེ་ནི་རྒྱལ་པོ་རབ་གསལ་རྒྱལ་འདི་ཉིད་ཡིན་ལ། དེའི་དུས་ཀྱིས་བརྐུ་བ་རྣམས་ནི་ཁྱེའུ་རྣམས་དང༌། རྒན་མོ་ནི་ལྷ་མཚམས་མ་ཡིན་ཏེ། རྣམ་སྨིན་གྱི་འབྲས་བུ་དེས་ཚེ་རབས་ལྔ་བརྒྱའི་བར་དུ་རྟག་ཏུ་གསད་པར་གྱུར་ཏེ། རྒན་མོའང་རྗེས་སུ་ཡི་རང་བར་བྱས་པའི་རྒྱུས་རྟག་ཏུ་དེ་དག་གི་མར་གྱུར་ནས། མྱ་ངན་གྱིས་གདུང་བར་གྱུར་ཏོ། །ཡང་འདི་དག་རིགས་མཐོ་ཞིང་ལོངས་སྤྱོད་དང་སྟོབས་ཆེ་ཞིང་སངས་རྒྱས་དང་མཇལ་བའི་རྒྱུ་ནི། སྔོན་སངས་རྒྱས་འོད་སྲུང་འཇིག་རྟེན་ན་གཤེགས་པའི་ཚེ། རྒན་མོ་དད་པ་ཅན་ཞིག་གིས་རྟག་ཏུ་སྤོས་དང་མར་ཉོས་ནས། ལམ་ཁ་ཞིག་ཏུ་མཆོད་རྟེན་ཞིག་ཡོད་པ་ལ་བྱུག་པར་བྱེད་པ་ལས། མི་སུམ་ཅུ་རྩ་གཉིས་དེར་འོངས་པ་དང་ཕྲད་ནས་དེའི་གྲོགས་བྱས་ཏེ། བསོད་ནམས་འདིས་བདག་ཅག་རྣམས་གང་དུ་སྐྱེས་ཀྱང་མ་སྨད་དུ་གྱུར་ཏེ། དེར་ཡང་རིགས་དང་གཟུགས་དང་ལོངས་སྤྱོད་དང་སྟོབས་ཕུན་སུམ་ཚོགས་པ་དང་ལྡན་ཞིང་རྟག་ཏུ་སངས་རྒྱས་མཐོང་བ་དང་ཆོས་ཐོབ་པ་དང་མི་འབྲལ་ཏེ། འབྲས་བུའང་མྱུར་དུ་ཐོབ་པར་གྱུར་ཅིག་ཅེས་སྨོན་ལམ་བཏབ་པའི་འབྲས་བུ་ལས་བྱུང་བར་གསུངས་པས། དེ་ཐོས་པ་དང་དམག་མི་རྣམས་ཀྱང་ཁྲོ་བ་ཞི་སྟེ། རྒྱལ་པོས་ཀྱང་མ་ཉེས་ཀྱི་ཁྱེའུ་རྣམས་ཀྱི་སྔོན་གྱི་ལས་ཏེ་བ་ལང་གཅིག་བསད་པ་ལའང་འདི་ལྟ་བུའི་རྣམ་སྨིན་མི་བཟད་པ་མྱང་ངོ་ཞེས་གླེང་ཞིང་རྒྱལ་པོ་དང་མཐུན་པར་བྱས་སོ། །འདིས་ནི་དགེ་འདུན་གྱི་ནད་གཡོག་སོགས་བསོད་ནམས་བགྱིས་པའི་ཕན་ཡོན་དང༌། སྲོག་བཅད་པ་དང་རྗེས་སུ་ཡི་རང་བའི་རྣམ་སྨིན་སྨོན་ལམ་གྱི་འབྲས་བུ་མཐའ་བཙན་པ་རྣམས་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ལྷོ་ཕྱོགས་ཀྱི་ཡུལ་གསེར་གྱིས་ས་ལ་ཞེས་བྱ་བ་ན། རྒྱལ་པོ་ཀ་བྱི་ལ་ཞེས་བྱ་བའི་སྲས། ཀ་བྱི་ལ་ཆེན་པོ་རྒྱལ་སྲིད་ལ་འཁོད་དེ༑ དེ་ནི་བློ་གསལ་ལ་ཡིད་གཞུངས་པ། དཔའ་ཞིང་རྟུལ་ཕོད་པ། དམག་གི་ཚོགས་ཏེ་དམག་མི་སྡེ་ཚན་ཆེན་པོ་སྟོང་ཕྲག་སུམ་ཅུ་རྩ་དྲུག་ཡོད་པ། ཕས་ཀྱི་རྒོལ་བ་ཐམས་ཅད་ལ་མི་ཐུབ་པ་མེད་པ། རྒྱལ་ཕྲན་ཁྲི་ཕྲག་སུམ་ཅུ་རྩ་དྲུག་ལ་དབང་བྱེད་པ་ཞིག་ཡོད་དེ། འོན་ཀྱང་ཡུལ་དབུས་དང་འགྲིམ་བྱེད་པ་ནི་མེད་དོ། །སྐབས་དེར་མཉན་ཡོད་ཀྱི་ཚོང་པ་འགའ་ཞིག་ཡུལ་དེར་ཕྱིན་ནས། རས་བཟང་པོ་ཡུག་ཆེན་བཞི་རྒྱལ་པོ་ལ་ཕུལ་བས། རྒྱལ་པོས་ཡུལ་དབུས་ཞེས་བྱ་བ་ཅི་ཞེས་དྲིས་པ་ན། ཡུལ་དབུས་ནི་མཉན་ཡོད་དང་རྒྱལ་པོའི་ཁབ་ལ་སོགས་པའོ། །དེར་ཀ་བྱི་ལ་ཆེན་པོ་ངས་ཡུལ་ཐམས་ཅད་དབང་དུ་བྱས་ན་དེ་ཅིའི་ཕྱིར་ཕྱག་འཚལ་དུ་མི་འོང༌། ད་ནི་མངའ་འོག་ཏུ་གཞུག་པར་བྱའོ་སྙམ་ནས། ཡུལ་དབུས་ན་རྒྱལ་པོ་སུ་ཆེ་དྲིས་པས་མཉན་ཡོད་གྱི་རྒྱལ་པོ་ཆེ་ཞེས་བྱས་སོ། །དེར་ཀ་བྱི་ལས་རྒྱལ་པོ་གསལ་རྒྱལ་ལ་ཕོ་ཉ་བཏང་སྟེ། ངའི་མཐུ་དང་བྱིན་གྱིས་འཛམ་བུ་གླིང་ན་གཏོགས་པ་ཐམས་ཅད་ལ་དབང་བྱེད་ན་ཁྱོད་ཅིའི་ཕྱིར་ཕོ་ཉ་ཡང་འགྲུལ་བར་མི་བྱེད། ད་སྟེ་ཞག་བདུན་ན་ང་དང་ཕྲད་པར་ཤོག་ཅིགགལ་ཏེ་མ་འོངས་ན་དམག་དྲངས་ཏེ་ཁྱོད་ཀྱི་ཡུལ་མེད་པར་བྱའོ༑ ༑ཞེས་སྤྲིངས་པས། རྒྱལ་པོ་གསལ་རྒྱལ་སྐྲག་སྟེ་བཅོམ་ལྡན་འདས་ལ་ཞུས་པས། ཕོ་ཉ་བ་དེ་ངའི་དྲུང་དུ་སྲིངས་ཤིག་གསུངས་པ་ལྟར། རྒྱལ་པོས་ཕོ་ཉ་བ་དེ་ལ། དབུས་ཀྱི་རྒྱལ་པོའི་ནང་ནས་ཆེ་བ་ནི་ང་མ་ཡིན་གྱི། ཆེས་ཆེ་བའི་འཕྲུལ་གྱི་རྒྱལ་པོ་ཞིག་འདི་དང་མི་རིང་བ་ན་བཞུགས་པས་དེའི་དྲུང་དུ་སོངས་ཤིགདེའི་ཚེ་བཅོམ་ལྡན་འདས་ཀྱིས་རྒྱལ་བྱེད་ཀྱི་ཚལ་ནི་འཁོར་ལོས་སྒྱུར་བའི་ཕོ་བྲང་ཆེན་པོར་སྤྲུལ། སྟོན་པ་ཉིད་འཁོར་ལོས་སྒྱུར་བའི་རྒྱལ་པོ་དང༌། མོའུ་འགལ་གྱི་བུ་བློན་པོ་རིན་པོ་ཆེའི་རྣམ་པར་བྱས་ཤིང༌། ཇི་ལྟར་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོའི་དཔུང་དང༌། གཡོག་དང་ལོངས་སྤྱོད་ཐམས་ཅད་སྤྲུལ་ལོ། །དེར་ཕོ་ཉ་བ་ཕྱིན་པས་ཤིན་ཏུ་ཞུམ་པར་གྱུར་མོད། རྒྱལ་པོའི་ཕྲིན་གྱི་ཡི་གེ་ཕུལ་ལོ། །འཕྲུལ་གྱི་རྒྱལ་པོ་དེས་ཡི་གེ་དེ་རྡོག་པས་མནན་ཏེ། ང་ནི་གླིང་བཞི་ལ་དབང་བའི་རྒྱལ་པོ་ཡིན་ན། རྒྱལ་པོ་གླེན་པ་དེ་ལ། ད་སྟེ་ཞག་བདུན་ན་ཕྱག་འཚལ་དུ་འདིར་ཤོག་ཅིགགལ་ཏེ་མ་འོངས་ན་ཁྲིམས་དང་སྦྱར་རོ། །ཞེས་སྤྲིངས་པས། ཕོ་ཉ་དེ་ཕྱིར་སོང་སྟེ་ལོ་རྒྱུས་རྒྱས་པར་བཤད་པས། རྒྱལ་པོ་ཀ་བྱི་ལ་ཆེན་པོ་དེ་རབ་ཏུ་སྐྲག་ཅིང་འགྱོད་པར་གྱུར་མོད། ད་དུང་ཅུང་ཟད་ཉམས་སད་བྱའོ་སྙམ་སྟེ། བདག་རྒྱལ་ཕྲན་སུམ་ཁྲི་དྲུག་སྟོང་དང་ལྷན་ཅིག་མཆིའམ་དེའི་ཕྱེད་དང་ལྷན་ཅིག་མཆི་ཞེས་སྤྲིངས་པས། དེར་རྒྱལ་ཕྲན་ཕྱེད་དང་ལྷན་དུ་ཤོག་ཅིག་ཅེས་བྱུང་ངོ༌། །དེ་ནས་རྒྱལ་པོ་ཀ་བྱི་ལ་ཆེན་པོ་རྒྱལ་ཕྲན་ཁྲི་བརྒྱད་སྟོང་གིས་བསྐོར་ཏེ། མཉན་ཡོད་དུ་བཅོམ་ལྡན་འདས་འཁོར་ལོས་སྒྱུར་རྒྱལ་གྱི་ཚུལ་འཛིན་པའི་དྲུང་དུ་ལྷགས་ཏེ་སྤྱན་སྔར་ཕྱག་བྱས་ཏེ། རྒྱལ་པོ་འདིའི་བྱད་གཟུགས་ནི་བདག་བས་ཆེས་ལྷག་མོད། སྟོབས་ཅི་འདྲ་སྙམ་པ་དང༌། བློན་པོ་རིན་པོ་ཆེ་ལ་ཁྱོད་ཀྱི་གསེར་པའི་རྒྱལ་པོ་ལ་གཞུ་བྱིན་ཅིག་གསུངས། དེས་ཀྱང་བྱིན་པ་ན་རྒྱལ་པོས་ལག་གིས་ཀྱང་མ་ཐེག་རྒྱུད་ཀྱང་མ་བསྒྱུར་རོ། །དེ་ནས་འཕྲུལ་གྱི་རྒྱལ་པོས་གཞུ་དེ་ཕྱག་ཏུ་བཞེས་ཏེ༑ གཞུ་རྒྱུད་སྦྲེང་བ་ཙམ་གྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་དུ་ས་གཡོས་ཤིང༌༑ མདའ་གཅིག་འཕངས་པས་མདའ་ལྔར་གྱུར་པའི་རྩེ་མོ་ལས་འོད་ཟེར་གྲངས་མེད་པ་བྱུང་ནས། འོད་ཟེར་རེ་རེའི་རྩེ་མོ་ན་པདྨ་ཤིང་རྟའི་འཕང་ལོ་ཙམ་རེ་བྱུང་ཞིང༌། པདྨ་རེ་རེ་ལ་འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་ཚོགས་དང་བཅས་པ་རེ་རེ་བྱུང༌། དེའི་འོད་ཟེར་གྱིས་རེག་པས་ལམ་རྒྱུད་ལྔའི་སེམས་ཅན་རྣམས་སོ་སོའི་སྡུག་བསྔལ་དང་བྲལ་བདེ་བ་དང་ལྡན་ཞིང་འབྲས་བུ་ཐོབ་པ་སོགས་ཀྱི་ཆོ་འཕྲུལ་མཐའ་ཡས་པ་བསྟན་ཏོ། །དེར་རྒྱལ་པོ་དེ་འཁོར་དང་བཅས་པའི་ང་རྒྱལ་ཆག་ཅིང་སེམས་རབ་ཏུ་དད་པར་གྱུར་པ་ན། ཆོ་འཕྲུལ་བསྡུས་ཏེ་སངས་རྒྱས་དགེ་འདུན་གྱི་འཁོར་དང་བཅས་པ་སྐུ་དངོས་སུ་བསྟན་ཅིང་ཆོས་གསུངས་པས་ཐམས་ཅད་ཀྱིས་རྒྱུན་དུ་ཞུགས་པ་ཐོབ་བོ། །རྒྱལ་པོ་ཀ་བྱི་ལ་ཆེན་པོ་ཉིད་སྟོན་པས་ཚུར་ཤོག་གིས་རབ་ཏུ་བྱུང་ཞིང་བསྙེན་པར་རྫོགས་ནས་རིང་པོར་མ་ཐོགས་པར་དགྲ་བཅོམ་པའི་འབྲས་བུ་མངོན་དུ་བྱས་སོ། །དེའི་ཚེ་ཀུན་དགའ་བོས་ལས་ཀྱི་རྒྱུ་ཞུས་པ་ན་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ནས་མྱ་ངན་ལས་འདས་པ་ན། ཁྱིམ་བདག་གཅིག་གིས་མཆོད་རྟེན་བརྩེགས་ཏེ། དགེ་འདུན་གྱི་གནས་ཁང་བྱས་ནས་འཚོ་བའི་ཡོ་བྱད་ཀྱང་སྦྱར་ནས་ཡུན་རིང་ཞིག་ལོན་པ་ན། མཆོད་རྟེན་དེ་ཡང་ཞིགའཚོ་བའི་ཡོ་བྱད་རྣམས་ཀྱང་མེད་པར་གྱུར་པ་ན༑ ཁྱིམ་བདག་དེ་ལ་བུ་དགེ་སློང་ཞིག་ཡོད་པ་དེས་མི་མང་པོ་ལ་ཆོས་བཤད་དེ་ཕྱིར་ཡང་མཆོད་རྟེན་གསོས་ནས། གོས་དང་མལ་ཆ་བཟའ་བཏུང་ཁྲི་སྟན་སོགས་ཀྱི་ཡོ་བྱད་སྦྱར་ཏེ། མི་དེ་དག་དང་སེམས་མཐུན་པར་བདག་ཅག་མ་འོངས་པའི་དུས་ན་བཙན་ཞིང་ཕྱུག་པ་དང༌། ཚེ་རིང་བ་དང༌། སངས་རྒྱས་དང་མཇལ་ཞིང་ཆོས་ཐོས་ནས་འབྲས་བུ་ཐོབ་པར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་དགེ་སློང་དེ་ནི་རྒྱལ་པོ་ཀ་བྱི་ལ་ཆེན་པོ་ཡིན་ལ། དེས་ཆོས་བསྟན་ཏེ་མཆོད་རྟེན་གསོས་པ་དང༌། འཚོ་བའི་ཡོ་བྱད་བསྟབ་པ་རྣམས་ནི་རྒྱལ་ཕྲན་ཁྲི་བརྒྱད་སྟོང་སྙེད་ཡིན་ནོ་གསུངས། འདིས་ནི་གཞན་དགེ་ལ་བསྐུལ་བ་དང་མཆོད་རྟེན་ཞིག་རལ་གསོས་པ་སོགས་ཀྱིས་ཕན་ཡོན་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་གསལ་རྒྱལ་ནི་འདས་ཏེ། རྒྱལ་ཚབ་བཻཌཱུརྱས་རྒྱལ་སྲིད་ཆོས་དང་མི་མཐུན་པར་བསྐྱངས་པས། གླང་པོ་ཆེའི་རྨིག་པས་བརྫིས་ཏེ་མི་བསད་པ་ཡང་གྲངས་མེད་དོ། །དེར་ཐམས་ཅད་ཡིད་རབ་ཏུ་སྐྱོ་ནས། རིགས་ཆེ་ཞིང་མཐོ་བའི་བུད་མེད་ལྔ་བརྒྱ་ཙམ་ཁྱིམ་སྤངས་ཏེ་རབ་ཏུ་བྱུང་བ་ན། ཡུལ་མི་ཐམས་ཅད་ཀྱང་དེ་དག་ལ་དགའ་བར་གྱུར་ཏེ་འདོད་ཡོན་གྱིས་གཡེང་བར་གྱུར་པས་སེམས་སྐྱོ་ནས། དགེ་སློང་མ་ཨུད་པ་ལའི་མདོག་གི་སྤྱན་སྔར་ཕྱིན་ཏེ་ཕྱག་བྱས་ནས། བདག་ཅག་ཁྱིམ་ན་གནས་པའི་ཚེ་ཁྱིམ་གྱི་བྱ་བས་བསླུས། རབ་ཏུ་བྱུང་ཡང་འདོད་པའི་དབང་དུ་བྱུང་ནས། ཉོན་མོངས་པ་ལས་ཐར་པར་མི་ནུས་ན་བདག་ཅག་ལ་ཐུགས་བརྩེ་བའི་སླད་དུ་འདོད་པ་ལས་ཡིད་འབྱུང་བའི་ཆོས་བསྟན་པར་ཞུ་ཞུས་པས་ཨུད་པ་ལས་འདོད་ཆགས་ནི་མེ་དང་འདྲ་སྟེ་རྒྱུད་འཚིག་པར་བྱེད་པ་ཡིན་ལ། དེའི་དབང་གིས་གཅིག་ལ་གཅིག་འཚེ་ཞིང༌། ཡུན་རིང་པོར་ངན་སོང་གསུམ་དུ་ལྷུང་སྟེ་ཐར་པའི་དུས་མི་འོང༌། ཁྱིམ་ལ་གནས་པ་ནི་རྒྱལ་པོའི་བཙོན་ར་དང་འདྲ་སྟེ་སྡུག་བསྔལ་རྒྱུན་མི་ཆད་པར་མྱོང་ཞིང་དེ་ལས་ཐར་པ་ཡང་དཀའ་སྟེ། བདག་ཀྱང་ཀུན་ཏུ་རྒྱུ་བའི་རིགས་ཆེ་ཞིང་བཙུན་པར་སྐྱེས་ཏེ། རང་དང་རིགས་མཉམ་པ་རིགས་བྱེད་ལ་མཁས་པ་ཞིག་གི་ཁྱིམ་དུ་བག་མར་ཕྱིན་ཏེ་བུ་ཞིག་ཀྱང་སྐྱེས་སོ། ཕྱིས་གྱོས་སྒྱུག་{རྒྱུག}ཚེ་འཕོས་པའི་འོག་ཏུ་ཡང་སེམས་ཅན་དང་ལྡན་པ་ན་ཁྱོ་དང་ལྷན་ཅིག་བུ་དེ་ཡང་ཁྲིད་དེ་རང་གི་ཕ་མའི་ཁྱིམ་དུ་ཕྱིན་པ་ན། ལམ་ཕྱེད་ཙམ་དུ་ཕྱིན་པ་ན་མངལ་མི་བདེ་བར་གྱུར་ནས་ཤིང་དྲུང་གཅིག་ཏུ་གནས་བཅས་པས་ནམ་ཕྱེད་ཙམ་དུ་བུ་བཙས་སོ། །ཁྱིམ་ཐབ་ལོགས་གཅིག་ཏུ་ཉལ་བ་ལས་དེ་ནུབ་སྦྲུལ་གདུག་པ་ཅན་གྱིས་ཟིན་ནས་ཚེ་འཕོས་སོ། །ཕྱི་ཉིན་དེ་ལྟར་མཐོང་ནས་བརྒྱལ་ཞིང་འགྱེལ་ཏོ། །བརྒྱལ་སངས་པ་ན་བུ་ཆེ་བ་ཁུར་དུ་ཐོགས།ཆུང་བ་པང་དུ་ཁྱེར་ཏེ་ངུ་ཞིང་སོང་བ་ལས་ལམ་གྲོགས་ཀྱང་མ་རྙེད། དེར་ཆུ་ཆེན་པོ་ཞིག་བརྒལ་དགོས་པ་ལས་བུ་གཉིས་ཀ་མ་ཐེག་ནས། ཆེ་བ་ཚུལ་རོལ་དུ་བཞགཆུང་བ་ཁྱེར་ཏེ་ཕ་རོལ་དུ་བསྐྱལ་ནས་ཚུར་འོང་བ་དང༌། བུས་མ་འོང་བ་མཐོང་ནས་ཆུ་ནང་དུ་ཞུགས་པ་དང་ཆུས་ཁྱེར་ཏེ་ཤི། ཕྱིར་ལོག་སྟེ་འོང་ཙ་ན་བུ་ཆུང་བ་དེ་ཡང་སྤྱང་ཀིས་ཟོས་ནས་ཁྲག་ཅུང་ཟད་ཙམ་སྣང་བས་བརྒྱལ་ཞིང་འགྱེལ་ལོ། །རིང་ཞིག་ལོན་ཏེ་ཕྱིར་སངས་ཏེ་ལམ་དུ་ཞུགས་པ་ན་སྔར་གྱིས་ཉེ་བ་ཞིག་དང་ཕྲད་ནས་གཏམ་དྲིས་པས། ཕ་མའི་ཁྱིམ་དུ་མེ་ཤོར་ནས་ཕ་མ་དང་ཁྱིམ་གང་གི་མི་རྣམས་ཚིག་སྟེ་ཤིའོ་ཟེར། དེར་ཡང་བརྒྱལ་བར་གྱུར་པ་མི་དེས་བསླངས་ཏེ་ཁྱིམ་དུ་ཁྲིད་ནས་བྱམས་པར་ཡོད་པ་ལ་ཡང་ཀུན་ཏུ་རྒྱུ་ཅིག་གི་ཆུང་མར་བླང༌༑ དེ་དང་ལྷན་དུ་གནས་པ་ལས་སེམས་ཅན་དང་ལྡན་པར་གྱུར་ཏེ་ཟླ་གྲངས་ཚང་བ་ན༑ ཁྱིམ་ཐབ་དེ་གཞན་གྱིས་ཆང་སྟོན་ལ་སོང་བའི་འོག་ཏུ་བུ་བཙས་ཏེ། སྒོ་འབྱེད་པ་པོ་མེད་པ་ན། དེ་ཆང་གི་མྱོས་ནས་ཁྲོས་པས་སྒོ་བཅག་སྟེ་ནང་དུ་འོང་བ་ན་ཁོ་མོ་བརྡུང་ཞིང༌༑ བུ་བཙས་སོ་སྨྲས་པས་བུ་དེ་ཡང་བསད་དེ་མར་གྱི་ནང་དུ་བརྔོས་ནས་དབང་མེད་དུ་ཟར་བཅུག་གོ །དེར་སེམས་སུན་ནས་ཁྱིམ་ཐབ་དེ་བོར་ནས་ཡུལ་ཝཱ་རཱ་ཎ་སཱི་ར་བྲོས་པ་ལས༑ ཤིང་གཅིག་གི་དྲུང་ན་ཁྱིམ་བདག་གཞོན་ནུ་ཞིག་གི་ཆུང་མ་ཤི་ནས། དེའི་རུས་བུ་སྦས་པའི་སྟེང་ན་མྱ་ངན་གྱིས་ངུ་ཞིང་འདུག་པ་དང་འཕྲད་ནས། དེ་དང་གཏམ་བྱས་ཏེ་ཡང་དེའི་ཆུང་མ་བྱས་སོ། །དེ་ནས་རིང་པོར་མ་ལོན་པར་ཁྱིམ་ཐབ་དེ་ཡང་ནད་ཀྱི་ཚེ་འཕོས་པར་གྱུར་པས། ཡུལ་གྱི་ཆོས་ལུགས་ཀྱིས་དེའི་རོ་དང་མཉམས་དུ་གསོན་དུར་དུ་སྦས་སོ༑ ༑དེའི་ནུབ་མོར་དུར་རྐུན་པ་འོངས་ནས་དུརུ་བྲུས་པ་དང༌། ཁོ་མོ་མཐོང་ནས་དུར་རྐུན་པའི་དཔོན་པོ་དེའི་ཆུང་མ་བྱས་སོ། །དེ་ནས་རིང་པོར་མ་ལོན་པར་དུར་རྐུན་དཔོན་དེ་ཡང་རྒྱལ་པོས་བཟུང་ནས་བསད་དེ་དེའི་རུས་པ་དང་མཉམ་དུ་གསོན་དུར་དུ་སྦས་སོ། །དེར་ཞག་གསུམ་ལོན་པ་ན་དུར་དེ་སྤྱང་ཀིས་བྲུས་པས་ཐར་རོ། །དེར་སེམས་རབ་ཏུ་སྐྱོ་ནས་ད་ནི་སངས་རྒྱས་ལ་སྐྱབས་སུ་འགྲོའོ་སྙམ་ནས་རྒྱལ་བྱེད་ཀྱི་ཚལ་གྱི་ལོགས་སུ་ཕྱིན་པ་ལས། བཅོམ་ལྡན་འདས་ཀྱིས་བདག་འདུལ་བའི་དུས་ལ་བབ་པར་གཟིགས་ནས་རྒྱང་རིང་མོ་ནས་བསུ་བར་མཛད་ཅིང༌། ཁོ་མོ་སྒྲེན་མོར་འདུག་པས་ངོ་ཚ་སྟེ་ལག་པ་ནུ་མ་ལ་བཀབ་ནས་ས་ལ་འདུག་པ་ལ། ཀུན་དགའ་བོར། བུད་མེད་འདི་ལ་གོས་བསྐོན་ཅིག་ཅེས་བཀའ་སྩལ་པ་དང༌། ཁོ་མོས་གོས་གྱོན་ཏེ། བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ། རབ་ཏུ་བྱུང་བར་གསོལ་པས། བཅོམ་ལྡན་འདས་ཀྱིས་སྐྱེ་དགུའི་བདག་མོ་ལ་གཏད་ནས་ཁོ་མོ་རབ་ཏུ་བྱུང་ཞིང༌། ཆོས་བསྟན་པ་ཐོས་མ་ཐག་ཏུ་བརྩོན་འགྲུས་ནན་ཏན་དུ་བྱས་པས་དགྲ་བཅོམ་པའི་འབྲས་བུ་ཐོབ་སྟེ། དུས་གསུམ་གྱི་ཤེས་བྱ་ཀུན་རྟོགས་པར་གྱུར་ཏོ་གསུངས། དགེ་སློང་མ་རྣམས་ཀྱིས་དེ་ལྟར་གྱུར་པའི་ལས་ཀྱི་རྒྱུ་དྲིས་པ་ན། ཨུད་པ་ལས། སྔོན་འདས་པའི་དུས་ཁྱིམ་བདག་ཤིན་ཏུ་ཕྱུག་པ་ཞིག་ལ་ཆུང་མ་ཆེ་ཆུང་གཉིས་ཡོད་པའི་ཆུང་བ་དེ་ལ་བུ་བྱུང་བ་ན། ཆེ་མས་ཕྲག་དོག་བྱས་ཏེ་བུའི་མཚོག་མར་ཁབ་བཙུགས་ནས་བསད་དོ། །དེའི་ཚེ་མ་དེས་ཁྱོད་ཀྱིས་ངའི་བུ་བསད་དོ་ཞེས་སྨྲས་པ་དང༌། ཆེན་མས་བསྙོན་ཏེ་མནའ་བོར་བ། ཁོ་མོས་ཁྱོད་ཀྱི་བུ་བསད་པར་གྱུར་ན། སྐྱེ་བ་ཐམས་ཅད་དུ་ཁོ་མོའི་ཁྱོ་སྦྲུལ་གདུག་པ་ཅན་གྱིས་གསད་པར་ཤོག་ཅིགབུ་བྱུང་ནའང་ཆུས་ཁྱེར་བ་དང་སྤྱང་ཀིས་ཟ་བར་གྱུར་ཅིགཡང་ནས་ཡང་དང་གསོན་དུར་དུ་བཅུག་སྟེ་བུའི་ཤ་ཟ་བར་གྱུར་ཅིགཕ་མའི་ཁྱིམ་དུ་མེ་ཤོར་ནས་ཐམས་ཅད་ཚིག་པར་ཤོག་ཅིག་སྨྲས་ཏེ། དེའི་ཚེ་མནའ་བོར་བའི་རྒྱུས༑ དེ་དག་ཐམས་ཅད་ལུས་འདི་ཡིས་མྱོང་བར་གྱུར་ལ། ཡང་སངས་རྒྱས་ཀྱིས་བསུ་ཞིང་འབྲས་བུ་ཐོབ་པའི་རྒྱུ་ནི་སྔོན་ཝཱ་རཱ་ཎ་སཱིར་རང་སངས་རྒྱས་ཤིག་བསོད་སྙོམས་ལ་གཤེགས་པ་ན། ཁྱིམ་བདག་གི་ཆུང་མ་ཞིག་རབ་ཏུ་དད་ནས་བསོད་སྙོམས་ཕུལ་ཞིང༌། རང་སངས་རྒྱས་དེས་ཀྱང་རྫུ་འཕྲུལ་སྣ་ཚོགས་པ་བསྟན་པས། ཁྱིམ་བདག་གི་ཆུང་མ་དེས། ཁོ་མོའང་མ་འོངས་པའི་དུས་སུ་ཡོན་ཏན་འདི་ལྟ་བུ་ཐོབ་པར་གྱུར་ཅིགཅེས་སྨོན་ལམ་བཏབ་པས། ད་ལྟར་སེམས་རྣམ་པར་གྲོལ་བའི་དགྲ་བཅོམ་པའི་འབྲས་བུ་ཐོབ་མོད། ལས་སྔ་མའི་འབྲས་བུས་ལྕགས་ཚ་བའི་ཐུར་མ་སྦྱི་བོ་ནས་ཟུག་ནས་རྐང་མཐིལ་དུ་བྱུང་སྟེ། རྟག་ཏུ་འདི་ལྟ་བུའི་གནོད་པ་བྱུང་ངོ༌། །ཞེས་གསུངས་པས། དགེ་སློང་མ་ལྔ་བརྒྱ་པོ་འདོད་པའི་གདུང་བ་ཡོངས་སུ་ཟད་དེ་བསྒོམས་པས་དགྲ་བཅོམ་མའི་འབྲས་བུ་མངོན་དུ་བྱས་སོ། །དེ་ལ་བཅོམ་ལྡན་འདས་ཀྱི་དགེ་སློང་མ་ཨུད་པ་ལས་ནི་ལེགས་པར་བསྟན་ཏོ། །གང་ཆོས་སྟོན་པ་ནི་གཅིག་གིས་གཅིག་བསྟན་པའོ། །འབྲས་བུ་ཐོབ་ནས་སངས་རྒྱས་ཀྱི་སྲས་ཡང་དག་པའོ། །ཞེས་བསྔགས་པར་མཛད་དོ། །འདིས་ནི་སྲོག་བཅད་པ་དང་མནའ་ཟོས་པའི་རྣམ་སྨིན་དང་ཁྱིམ་གྱི་ཉེས་དམིགས་དང་སྦྱིན་པའི་འབྲས་བུ་རྣམས་བསྟན་པ་ཡིན་ནོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། ཀུན་དགའ་བོས། ཀཽཎྜི་ནྱ་ལ་སོགས་པའི་དགེ་སློང་ལྔ་པོས་ཆོས་ཀྱི་བདུད་རྩི་ཐོག་མར་མྱོང་བའི་རྒྱུ་རྐྱེན་ཞུས་པ་ན་བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ལྔ་པོ་འདི་དག་སྔོན་ཡང་ངའི་ཤ་སྔར་ཟོས་པས་བདེ་བར་གྱུར་པས་འདིར་ཡང་ཆོས་ཀྱི་རོ་ཐོག་མར་མྱོང་སྟེ་རྣམ་པར་གྲོལ་བ་ཡིན་ཏེ། སྔོན་བསྐལ་པ་གྲངས་མེད་པ་འདས་པའི་ཕ་རོལ་ན་འཛམ་བུའི་གླིང་འདིར་རྒྱལ་པོ་ཤུད་དོ་ལག་གར་ནི་ཞེས་བྱ་བ་བྱུང་སྟེ། འཛམ་བུ་གླིང་གི་རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་དབང་བྱེད་དོ༑ ༑དེའི་ཚེ་ལོ་བཅུ་གཉིས་སུ་ཆར་མ་འབབ་པས་མུ་གེ་ཆེན་པོ་བྱུང་སྟེ་སྐྱེ་བོ་མང་པོ་ཤི་བ་ལ༑ རྒྱལ་པོ་དེ་སྙིང་རྗེ་ཆེན་པོ་སྐྱེས་ནས། འཁོར་རྣམས་ཀྱིས་མ་ཚོར་བར་ཕྱོགས་བཞིར་ཕྱག་བྱས་ཏེ། ཡུལ་འདི་ན་མུ་གེས་ཉེན་པའི་སེམས་ཅན་རྣམས་ཀྱི་ཆེད་དུ་བདག་གི་ལུས་འདི་བཏང་སྟེ། ཚེ་འཕོས་པའི་འོག་ཏུ་ཉ་ཆེན་པོ་ཞིག་ཏུ་སྐྱེས་ཏེ། ཐམས་ཅད་ཀྱིས་བདག་གི་ཤ་ཟ་ཞིང་འགྲངས་པར་ཤོག་ཅིག ཅེས་སྨོན་ལམ་བཏབ་ནས་གཡང་ལ་མཆོངས་ཏེ་ཚེ་འཕོས་སོ། །དེ་མ་ཐག་པར་ཆུ་ཀླུང་ཆེན་པོར་བརྫུས་ཏེ་སྐྱེས་པའི་ཉ་ཆེན་པོ་ལུས་དཔག་ཚད་ལྔ་བརྒྱ་པ་ཞིག་ཏུ་གྱུར་ཏེ། ཐོག་མར་ཤིང་མཁན་ལྔ་ཆུ་འགྲམ་དུ་ཤིང་འཐུར་བྱུང་བ་དང་འཕྲད་དེ། ཉ་ཆེན་པོ་དེས་མི་ཡི་སྐད་དུ་བོས་ཏེ། ཁྱེད་ཅག་བཀྲེས་ན་ངའི་ཤ་ཟོས་ལ་ཐེག་ཚད་དུ་ཁྱེར་ཅིག་དང༌། ཁྱེད་ཀྱིས་སྔར་ངའི་ཤ་ཟོས་ཏེ་འགྲངས་པས་ཕྱིས་མངོན་པར་སངས་རྒྱས་ནས་ཀྱང་ཐོག་མར་ཁྱོད་ཆོས་ཀྱི་ཟས་ཀྱིས་ཚིམ་པར་བྱའོ། །ཡུལ་མི་གཞན་རྣམས་ལའང་དེ་ལྟར་སྦྲོན་ཅིག་གསུངས་པས། དེ་ཚེ་མི་ལྔ་པོས་ཤ་བཅད་ནས་ཟོས་ཤིང་ཡུལ་མི་གཞན་རྣམས་ལའང་སྦྲན་ཏེ། རིམ་གྱིས་འཛམ་བུའི་གླིང་པའི་མི་ཀུན་འདུས་ནས་དེའི་ཤ་བཅད་དེ་ཟོས་ཀྱང་ཡང་བཅད་པས་ཡང་སྐྱེ་སྟེ་འཛད་པར་མ་གྱུར་ནས་ཐམས་ཅད་མུ་གེའི་འཇིགས་པ་ལས་གྲོལ་ནས་ཚེ་འཕོས་ཏེ་མཐོ་རིས་ཀྱི་ལྷར་སྐྱེས་སོ། །དེའི་དུས་ཀྱི་ཉར་གྱུར་པ་དེ་ནི་ད་ལྟར་ང་ཡིན་ལ། ཤིང་མཁན་མི་ལྔ་ནི་དགེ་སློང་མི་ལྔ་དང༌། དེའི་རྗེས་སུ་ཤ་ཟོས་པ་རྣམས་ནི་ལྷ་བརྒྱད་ཁྲི་སོགས་ངའི་ཉེ་གནས་རྣམ་པར་གྲོལ་བ་རྣམས་ཡིན་ནོ༑ ༑དེའི་ཚེ་སྔར་མི་ལྔ་པོ་ལ་བྱིན་ཏེ་འཚོ་བའི་སྲོག་བསྐྱབས་པས་འདིར་ཡང་སྔར་ཆོས་བསྟན་ཏེ༑ ཆོས་ཀྱི་སྐུའི་ཡན་ལག་གིས་དུག་གསུམ་གྱི་མེ་ཞི་བར་བྱས་སོ་གསུངས། འདིས་ནི་བྱང་ཆུབ་སེམས་དཔའི་ཐུགས་བསྐྱེད་ཀྱི་ཁྱད་པར་དང་སྐུ་ཤ་མྱོང་གྲོལ་སོགས་ཀྱི་ཁུངས་ཀྱང་བསྟན་པ་ཡིན་ནོ། །
༈ ཡང་སྟོན་པ་འཁོར་དང་བཅས་པ་མཉན་ཡོད་ཀྱི་གྲོང་ཁྱེར་དུ་བསོད་སྙོམས་ལ་གཤེགས་པ་ལས། ལམ་ཁ་ཞིག་ན་བྱིས་པ་དག་ཅིག་ས་ལ་ཁང་བུ་དང་བང་མཛོད་དང༌། རིན་པོ་ཆེར་བསྔོས་ནས་བརྩེ་ཞིང་འཁོད་དོ། །དེར་བྱིས་པ་གཅིག་གིས་བཅོམ་ལྡན་འདས་རྒྱང་རིང་པོ་ནས་གཤེགས་པ་མཐོང་ནས་རབ་ཏུ་དགའ་སྟེ། སྦྱིན་པར་བསམས་ནས་བང་མཛོད་དུ་བཅོས་པའི་ས་ལས་སྙིམ་པ་གང་བླངས་ཏེ་སངས་རྒྱས་ལ་འབུལ་བར་བརྩམས་པ་ན། ཁྱེའུ་ཆུང་ཆེས་པས་མ་བསླེབས་ནས། གྲོགས་པོ་ཁྱེའུ་གཅིག་ལ་ཁྱོད་ས་ལ་སྒུ་ཞིག ང་ཁྱོད་ཀྱི་སྟེང་དུ་འགྲེང་སྟེ་ལྷུང་བཟེད་དུ་བླུགས་སོ། །ཞེས་སྨྲས་ཏེ། དེས་ཀྱང་དེ་བཞིན་བྱས་ནས་ས་སྙིམ་པ་གང་སངས་རྒྱས་ལ་ཕུལ་ལོ། །སངས་རྒྱས་ཀྱིས་ཀྱང་ལྷུང་བཟེད་དུ་བཞེས་ཏེ། ཀུན་དགའ་བོ་ལ་གཏད་ཏེ་གཙུག་ལག་ཁང་ལ་བསྐུ་བར་མཛད་དོ། །དེར་བཅོམ་ལྡན་འདས་ཀྱིས་ཁྱེའུས་དད་པའི་སེམས་ཀྱིས་ད་ལྟར་ང་ལ་ས་ཕུལ་བ་བཞེས་ཏེ་ལྷ་ཁང་ལ་བསྐུས་པའི་བསོད་ནམས་ཀྱིས་ང་མྱ་ངན་ལས་འདས་ཏེ་ལོ་བརྒྱ་ལོན་པའི་འོག་ཏུ་རྒྱལ་པོ་ཨ་ཤོ་ཀ་ཞེས་བྱ་བར་འགྱུར་རོ། །དེའི་གྲོགས་བྱེད་པའི་ཁྱེའུ་དེ་ཡང་བློན་པོར་འགྱུར་ཏེ། འཛམ་བུའི་གླིང་ལ་དབང་བྱེད་ཅིང་དཀོན་མཆོག་གསུམ་གྱི་ཡོན་ཏན་རྒྱ་ཆེར་བསྒྲགས་ནས་རིང་བསྲེལ་ཅན་གྱི་མཆོད་རྟེན་བརྒྱད་ཁྲི་བཞི་སྟོང་ཅིག་ཆར་དུ་བྱེད་པར་འགྱུར་རོ་གསུངས་པས༑ ཀུན་དགའ་བོ་ངོ་མཚར་དུ་གྱུར་ནས། དེ་བཞིན་གཤེགས་པས་སྔོན་བསོད་ནམས་ཅི་ཞིག་མཛད་ནས་རིང་བསྲེལ་ལ་ཡང་མཆོད་རྟེན་དེ་སྙེད་བགྱིས་པར་འགྱུར་ཞུས་པས། སྟོན་པས་བཀའ་སྩལ་པ། སྔོན་འཛམ་བུའི་གླིང་འདིར་རྒྱལ་པོ་གསལ་ཐུབ་ཅེས་བྱ་བ་རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་པ་ཞིག་བྱུང་སྟེ། དེའི་ཚེ་སངས་རྒྱས་སུར་ཤ་ཞེས་བྱ་བ་འཇིག་རྟེན་དུ་བྱོན་པ་ལ་རྒྱལ་པོས་མཁོ་བའི་ཡོ་བྱད་བཞི་སྦྱར་ཏེ་སངས་རྒྱས་དགེ་འདུན་དང་བཅས་པ་ལ་ཕུལ་ཞིང༌། མཐའ་འཁོབ་ཀྱི་རྒྱལ་ཕྲན་དང་ཡུལ་མི་རྣམས་ཀྱི་བསོད་ནམས་བསགས་པའི་ཆེད་དུ་སངས་རྒྱས་ཀྱི་སྐུ་གཟུགས་བྲིས་ཏེ་བཀྲམ་པར་འདོད་ཀྱང༌།རི་མོ་མཁན་རྣམས་ཀྱིས་འབྲི་བར་མ་ནུས་པས། སངས་རྒྱས་ཉིད་ཀྱིས་ཚོན་རྩི་སྦྱར་ནས་སྐུ་གཟུགས་བྲིས་ཏེ། དེ་ལ་དཔེར་བྱས་ནས་རི་མོ་མཁན་གྱིས་སངས་རྒྱས་ཀྱི་སྐུ་གཟུགས་མཚན་དང་ལྡན་པ་བརྒྱད་ཁྲི་བཞི་སྟོང་བྲིས་ནས་རྒྱལ་ཕྲན་རེ་ལ་སྐུ་གཟུགས་རེ་བསྐུར་ཏེ་རྒྱལ་པོ་དང་ཡུལ་མི་རྣམས་ལ་མཆོད་པ་བྱེད་དུ་བཅུག་ནས་དགེ་བའི་རྩ་བ་བསྐྱེད་དོ། །དེའི་དུས་ཀྱི་རྒྱལ་པོ་དེ་ནི་ད་ལྟར་ང་ཡིན་ལ། རྒྱུ་དེས་གང་དང་གང་དུ་སྐྱེས་ཀྱང་མཐོ་རིས་སུ་བརྒྱ་བྱིན་ལྷའི་དབང་པོར་སྐྱེས་ཏེ། བྱད་གཟུགས་བཟང་བ་དང༌། མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་ཐོབ་སྟེ་མངོན་པར་སངས་རྒྱས་སོ། །མྱ་ངན་འདས་ནས་ཀྱང་རིང་བསྲེལ་ལ་མཆོད་རྟེན་བརྒྱད་ཁྲི་བཞི་སྟོང་སྙེད་བྱེད་པར་འགྱུར་རོ་གསུངས། འདིས་ནི་སངས་རྒྱས་ཀྱི་སྐུ་གཟུགས་བཞེངས་ཤིང་མཆོད་པ་དང་སྦྱིན་པ་སོགས་ཀྱི་བསོད་ནམས་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། དགེ་སློང་རྣམས་སོ་སོར་དབྱར་གནས་པ་ལས་གྲོལ་ཏེ་སྤྱན་སྔར་ཕྱིན་པ་ན། བཅོམ་ལྡན་འདས་དགེ་སློང་དེ་དག་དང་ཡུན་རིང་མ་ཕྲད་པས་དེ་དག་ལ་ཐུགས་བརྩེ་བར་དགོངས་ཏེ། འཁོར་ལོ་རྩིབས་སྟོང་དང་ལྡན་པའི་ཕྱག་བཏེག་སྟེ། དགེ་སློང་རྣམས་ལ་བསྟི་སྟང་དང་བཅས་ཁྱེད་ན་བར་མ་གྱུར་རམ། བསོད་སྙོམས་ཀྱིས་མ་བྲེལ་ལམ་ཞེས་བཀའ་སྩལ་པ་ལ། ཀུན་དགའ་བོ་ངོ་མཚར་དུ་གྱུར་ནས།ཅིའི་སླད་དུ་ཐུགས་སྨད་དེ་དགེ་སློང་རྣམས་ལ་བསྟི་སྟང་མཛད་ཅེས་གསོལ་པ་དང་བཀའ་སྩལ་པ། སྔོན་འདས་པའི་བསྐལ་པར་ཡུལ་ཝཱ་རཱ་ཎ་སཱི་ན་ཁྱིམ་བདག་སོ་ཚིས་ལ་མཁས་པ་ནོར་གང་རྙེད་གསེར་དུ་བསྒྱུར་ནས་ས་འོག་ཏུ་སྦ་བ་ཞིག་ཡོད་པ་ལས། སྔ་ཕྱིར་གསེར་བུམ་པ་བདུན་ཙམ་བྱུང་བ་ས་འོག་ཏུ་སྦས་ཏེ་ཚེ་འཕོས་པ་ན། དེ་གསེར་བུམ་ལ་ཆགས་པས་སྦྲུལ་གདུག་པ་ཅན་དུ་སྐྱེས་ཏེ། གསེར་བུམ་དེ་ལ་འཁྲིལ་ཞིང་སྲུང་བ་ལས། ཕྱིས་གྲོང་ཁྱེར་དེ་ཡང་ཞིག་སྟེ་སྟོངས་པར་གྱུར་ཅིང༌། སྦྲུལ་དེ་ཡང་ཚེ་འཕོས་ནས་ཡང་སྦྲུལ་དུ་སྐྱེས་ཏེ་སྔ་མ་ལྟར་གྱིས་ལོ་ཁྲི་ཕྲག་དུ་མ་ལོན་པ་དང༌། དེའི་ནང་གི་སྐྱེ་བ་ཐ་མ་ལ་ལུས་དེས་སྐྱོ་སྟེ། བདག་གསེར་འདི་ལ་ཆགས་པས་འདི་འདྲ་བའི་ལུས་སུ་གྱུར་པས་ད་ནི་བསོད་ནམས་ཀྱི་ཞིང་དུ་ཕུལ་སྙམ་ནས་ལམ་པོ་ཆེ་ཞིག་གི་དྲུང་དུ་ཕྱིན་ནས་རྩྭ་གསེབ་ཅིག་ཏུ་ལུས་སྦས་ཏེ་གནས་པ་ལས། དེར་མི་ཞིག་འོང་བ་མཐོང་ནས། སྦྲུལ་དེས་མི་དེ་ལ་བོས་ཏེ། ཀྱེ་ཁོ་བོའི་དྲུང་དུ་བསྙེན་ཅིགམི་དེས་ཁྱོད་ཀྱིས་བདག་བསད་དུ་འོང་ངོ༌། །སྦྲུལ་གྱིས་ཁོ་བོས་གནོད་པ་བྱ་ན་དྲུང་དུ་མ་འོངས་ཀྱང་གནོད་པ་བྱ་ནུས་སོ། །དེར་མི་དེ་སྐྲག་ནས་དྲུང་དུ་ཕྱིན་པ་ན།སྦྲུལ་དེས་ངས་ཁྱོད་ལ་བསོད་ནམས་ཀྱི་ལས་ཤིག་བྱ་བར་བཅོལ་ན་ནུས་སམ། དེས་ཀྱང་ནུས་པར་ཁས་བླངས་པས། སྦྲུལ་གྱིས་མི་དེ་གསེར་བུམ་གྱི་རྒྱུད་དུ་ཁྲིད་ནས་གསེར་བུམ་པ་གང་བླངས་ཏེ། ཁྱོད་ཀྱིས་གསེར་འདི་ཁྱེར་ལ་དགེ་འདུན་རྣམས་ལ་ཆོས་སྟོན་དུ་ཕུལ་ཅིགདེའི་ཉིན་པར་ཁོ་བོའང་འོང་དགོས་པས། བསུར་ཤོག་ཅིག་ཅེས་སྨྲས་སོ། །དེ་ནས་མི་དེས་གསེར་ཁུར་ཏེ་དགེ་འདུན་གྱི་ནང་དུ་སོང་ནས་ཞལ་ཏ་བ་ལ་གསེར་ཕུལ་ནས་ལོ་རྒྱུས་རྣམས་ཞིབ་ཏུ་ཞུས་སོ། །དེ་ནས་ཆོས་སྟོན་གྱི་ཉིན་པར་མི་དེ་སོང་ནས་གཟེབ་ཀྱི་ནང་དུ་སྦྲུལ་དེ་བཞག་ནས་ཁུར་ཏེ་འོང་བ་ན། ལམ་དུ་མི་གཞན་ཞིག་དང་ཕྲད་ནས། དེས་ཁྱོད་གང་ནས་འོང་ཞེས་ལན་གསུམ་གྱི་བར་དུ་བྲིས་ཀྱང༌། མི་དེས་ལན་མ་སྨྲས་པས། སྦྲུལ་དེ་ཁྲོས་ནས། ཕ་རོལ་པོས་ལན་གསུམ་དུ་དྲིས་ཀྱང་ལེན་མི་སྟེར་བ་ཅི་ཡིན་ནམ་སྙམ་སྟེ་དུག་དབྱུང་བར་བརྩམས་པ་དང༌། ཡང་བསམ་པ། མི་འདིས་བདག་གི་ཕྱིར་བསོད་ནམས་བྱེད་ན༑ བྱས་པ་བཟོ་ཡི་གདུག་པས་དབྱུང་མི་རུང་ངོ་སྙམ་ནས། དབེན་སར་ཕྱིན་པ་དང༌། རེ་ཞིག་ས་ལ་ཞོག་ཅེས་སྨྲས་ནས། སྦྲུལ་དེས་མི་དེ་ལ་སྤྱོས་པས། མི་དེས་ཀྱང་སྦྲུལ་དེ་ལ་སེམས་སྨད་དེ་བཟོད་གསོལ་བྱས་སོ། །དེ་ནས་ཡང་ཁུར་ཏེ་དགེ་འདུན་གྱི་གནས་སུ་ཕྱིན་ནས་གདུགས་ཚོད་ཀྱི་དུས་ལ་བབ་པ་ན་སྦྲུལ་དེ་གྲལ་མཐར་བཞག་ནས། མི་དེས་དགེ་འདུན་ལ་མེ་ཏོག་བྲིམ་པ་ན་སྦྲུལ་དེས་ཀྱང་དད་པའི་སེམས་ཀྱིས་ལྟ་བར་བྱེད་དོ། །དེར་དགེ་འདུན་རྣམས་ཀྱིས་ཟས་ཀྱི་བྱ་བ་ཟིན་པ་དང་སྦྲུལ་དེ་ལ་ཆོས་བཤད་པས་སྦྲུལ་དེ་ཡང་རབ་ཏུ་དགའ་སྟེ། གསེར་བུམ་པ་གཞན་དྲུག་པོའང་དགེ་འདུན་ལ་ཕུལ་བས། བསོད་ནམས་ཀྱི་ལས་དེས་ཚེ་འཕོས་ནས་སུམ་ཅུ་རྩ་གསུམ་གྱི་ལྷར་སྐྱེས་སོ། །དེའི་དུས་ཀྱི་སྦྲུལ་གདུག་པ་ཁུར་དུ་ཁྱེར་བའི་མི་དེ་ནི་ང་ཉིད་ཡིན་ལ་སྦྲུལ་དེ་ནི་ཤཱ་རིའི་བུའོ། །དེའི་དུས་ཀྱང་སྦྲུལ་གྱིས་སྤྱོས་ཏེ། དེ་ལའང་སེམས་སྨད་པས་ད་ཡང་དགེ་སློང་རྣམས་ལ་སེམས་སྨད་པ་ཡིན་ནོ་གསུངས་པས་ངོ་མཚར་བར་གྱུར་ཏོ། །འདིས་ནི་ལོངས་སྤྱོད་ལ་ཆགས་པའི་ཉེས་དམིགས་དང་སྦྱིན་པའི་འབྲས་བུ་དང་ང་རྒྱལ་སྤང་དགོས་པར་བསྟན་པ་ཡིན་ནོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། རྒྱལ་པོའི་ཁབ་ཀྱི་བྲམ་ཟེ་ཤིན་ཏུ་དབུལ་ཞིང་ཕོངས་པ་ཞིག་གིས། ཇི་ལྟར་བྱས་ན་ཚེ་འདི་ལ་ལོངས་སྤྱོད་དང་ལྡན་པར་འགྱུར་ཞེས་ཀུན་ལ་དྲིས་པ་ལས། མི་ཞིག་གིས། སངས་རྒྱས་འཁོར་དང་བཅས་པ་ད་ལྟར་འཇིག་རྟེན་དུ་བཞུགས་པས། དད་པའི་སེམས་ཀྱིས་བཤོས་ཕུལ་ན་ཚེ་འདི་ལ་ཅི་དང་ཅི་འདོད་པ་འབྱུང་ངོ་སྨྲས་པས་དེ་དགའ་ནས་སློང་མོ་དང་གཞན་གྱི་གླ་ཟོས་པས་ཡོ་བྱད་ཅུང་ཟད་རྙེད་དེ། འཕགས་པའི་དགེ་འདུན་རྣམས་ཁྱིམ་དུ་སྤྱན་དྲངས་ནས་བཤོས་ཕུལ་ཞིང༌། བྲམ་ཟེ་དེའི་ཆུང་མ་བདེ་བ་ཞེས་པས་ཀྱང་བསྙེན་གནས་ཀྱི་སྡོམ་པ་བླངས་སོ། །དེའི་ཚེ་རྒྱལ་པོ་གསལ་རྒྱལ་གྲོང་ཁྱེར་ཕྱི་རོལ་དུ་འཆག་ཏུ་སོང་བ་ལས། ཚུར་འོང་བའི་ལམ་དུ་བཙོན་པ་ཞིག་ཤིང་ལ་བཅིངས་ཏེ་འདུག་པ་དེས་རྒྱལ་པོ་ལ་ཁ་ཟས་བསླངས་ཤིང་དེས་ཀྱང་སྦྱིན་པར་དམ་བཅས་ཏེ་ཕོ་བྲང་དུ་འོང་བ་ན་བརྗེད་དེ་ནམ་གྱིས་གུང་ཙམ་དྲན་ཡང༌། ལམ་དུ་འདྲེ་གདོན་དང་སྲིན་པོའི་འཚེ་བ་ཡོད་པས་ཕོ་བྲང་གི་མི་རྣམས་སུ་ཡང་འགྲོ་བ་མ་བྱུང་ནས། རྒྱལ་པོས་ཡུལ་འདི་ན་མི་དེ་ལ་ཁ་ཟས་སྐྱེལ་ཏེ་འོང་བ་ཡོད་ན་གསེར་སྲང་སྟོང་སྦྱིན་ནོ་ཞེས་བསྒྲགས་པས། བྲམ་ཟེའི་ཆུང་མ་དེས། གང་དག་དགེ་བསྙེན་ཁྲིམས་དང་ལྡན་པ་ལ་འབྱུང་པོས་འཚེ་བར་མི་ནུས་ཞེས་གྲགས་པས་བདག་ཉིད་འགྲོ་བར་བྱའོ་སྙམ་ནས། རྒྱལ་པོ་ལ་ཁས་བླངས་ཏེ་ཁ་ཟས་ཐོགས་ནས་ཕྱིན་པས། གྲོང་ཁྱེར་གྱི་ཕྱི་རོལ་དུ། སྲིན་མོ་ལམ་པ་ཞེས་པ་བུ་ལྔ་བརྒྱ་གསར་དུ་སྐྱེས་ནས་ཤིན་ཏུ་བཀྲེས་པས་ཉེན་པ་ཞིག་དང་ཕྲད་ནས།དང་པོར་བཟའ་བར་བརྩམས་པ་ན། དགེ་བསྙེན་མ་ཚུལ་ཁྲིམས་མ་ཉམས་པས་ཟ་བར་མ་ནུས་ནས་ཟས་བསླང་བ་དང༌། དེ་ལ་ཉུང་ཤས་ཤིག་བྱིན་པ་དགེ་བསྙེན་མའི་ཚུལ་ཁྲིམས་ཀྱི་མཐུས་མང་དུ་སྤྲུལ་ནུས་ནས་དེ་ཐམས་ཅད་རབ་ཏུ་འགྲངས་པར་གྱུར་ཏོ། །དེར་སྲིན་མོ་དེ་ཤིན་ཏུ་དགའ་ནས་དགེ་བསྙེན་མའི་མིང་དྲིས་ཤིང༌། བདག་འདུག་སའི་མལ་འདིར་གསེར་བུམ་པ་གང་ཡོད་པ་དེ་ཁྱོད་ཀྱིས་ལོངས་ལ། ལམ་དུ་ཕྲན་གྱི་ནུ་མོ་ཨ་ལམ་པ་ཡོད་པས་དེ་ལ་བདག་ཀྱང་བདེ་ཞིང་བུ་ལྔ་བརྒྱ་ཡང་གསར་དུ་སྐྱེས་སོ་ཞེས་ཕྲིན་འདི་སྐྱོལ་ཅིག་ཟེར༑ དེར་སོང་བ་དང༌། ཨ་ལམ་པ་དང་ཕྲད་ནས་ཕུ་ནུ་མོའི་ཕྲིན་བསྐྱལ་བས། དེ་ཡང་ཤིན་ཏུ་དགའ་ནས་བདག་གི་མལ་འདིར་གསེར་བུམ་པ་གང་ཡོད་པ་དེ་ལོངས་ལ། ལམ་དུ་ཕྲན་གཉིས་ཀྱི་མིང་པོ་ཞིག་ཀྱང་ཡོད་པས་དེ་ལའང་ཕྲིན་དེ་སྐྱེལ་བར་མཛོད་ཅིག་ཟེར། ཡང་སོང་བས་དེ་གཉིས་ཀྱི་མིང་པོ་དང་ཕྲད་པས་ཕྲིན་བསྐྱལ་བ་ན་དེ་ཡང་དགའ་ནས།བདག་འདུག་སའི་གནས་འདིར་གསེར་བུམ་པ་གང་ཡོད་ཀྱིས་ཕྱིར་ལོག་པའི་ལམ་དུ་ཁྱེར་ཅིག་ཅེས་བསྒོའོ། །དེ་ནས་དགེ་བསྙེན་མས་བཙོན་པ་དེ་ལ་ཁ་ཟས་བསྙོད་ནས་ཕྱིར་ལོག་པའི་ལམ་དུ་གསེར་བུམ་པ་གསུམ་པོའང་བླངས། རྒྱལ་པོས་ཀྱང་གསེར་སྲང་སྟོང་བྱིན་པས་དེ་གཉིས་ཡུལ་དེ་ན་ཕྱུག་ཅིང་ནོར་མང་བར་གྱུར་ནས། རྒྱལ་པོས་ཀྱང་བློན་པོར་བཅུག་པས་ལྷག་པར་ཡང་བསོད་ནམས་ལ་དད་པའི་སེམས་སྐྱེས་ནས། སངས་རྒྱས་དགེ་འདུན་དང་བཅས་པ་སྤྱན་དྲངས་ཤིང་མཆོད་པར་བྱས་སོ། །འདིས་ནི་ཚུལ་ཁྲིམས་གཙང་མར་བསྲུངས་པའི་འབྲས་བུ་དང་སྦྱིན་པའི་ཕན་ཡོན་མཐོང་ཆོས་མྱོང་གྱུར་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་དགེ་སློང་གི་དགེ་འདུན་བརྒྱ་ཕྲག་ཕྱེད་དང་བཅུ་གསུམ་དང་ཐབས་གཅིག་ཏུ་བཞུགས་སོ། །དེའི་ཚེ་བཅོམ་ལྡན་འདས་ཀྱིས། ང་རྒས་ཀྱི་བསྙེན་བཀུར་བྱེད་པའི་གཡོག་གཅིག་དགོས་སོ། །ཞེས་བཀའ་སྩལ་པས། ཀུན་ཤེས་ཀཽཎྜིནྱ་དང༌། འོད་སྲུང་དང༌། ཤཱ་རིའི་བུ་དང༌། མོའུ་འགལ་ཡ་ན་ཆེན་པོ་སོགས་ལྔ་བརྒྱ་སྙེད་ཀྱིས་རིམ་པར་བདག་ཅག་གིས་བཅོམ་ལྡན་འདས་པ་བསྙེན་བཀུར་བགྱིད་དོ། །ཞེས་གསོལ་ན་ཡང༌། བཅོམ་ལྡན་འདས་ཀྱིས་མ་གནང་ནས། དེའི་ཚེ་མ་འགགས་པས་མངོན་ཤེས་ཀྱིས་བཅོམ་ལྡན་འདས་ཀྱི་དགོངས་པ་བརྟགས་པས་ཀུན་དགའ་བོ་ལ་དགོངས་པར་ཤེས་ནས། མཆོག་ཟུང་གཉིས་ཀུན་དགའ་བོའི་ཐད་དུ་ཕྱིན་ནས་བཅོམ་ལྡན་འདས་ལ་བསྙེན་བཀུར་བྱ་བར་དད་དམ་བཅོམ་ལྡན་འདས་ཀྱིས་ཀྱང་ཁྱེད་འབའ་ཞིག་ལ་དགོངས་སོ། །ཞེས་བསྐུལ་ཡང༌། ཀུན་དགའ་བོས་བདག་ནི་བཅོམ་ལྡན་འདས་ལ་བསྙེན་བཀུར་བྱ་བར་མི་སྤྲོ་སྟེ། དེ་ནི་ཤིན་ཏུ་བསྒྲུབ་པར་དཀའ་འོ། །ཡང་མོའུ་འགལ་གྱིས་ནན་གྱིས་བསྐུལ་བས། ཅི་སྟེ་བདག་ལ་བཅོམ་ལྡན་འདས་ཀྱིས་འདོད་པ་འདི་གསུམ་གནང་ན་བསྙེན་བཀུར་བྱ་བར་འདོད་དེ། བཅོམ་ལྡན་འདས་ཀྱིས་མི་གསོལ་བའི་ན་བཟའ་བདག་ལ་འཚལ་དུ་མི་སྩལ་བ་དང༌། བཅོམ་ལྡན་འདས་ཀྱིས་མི་གསོལ་བའི་བཤོས་ཀྱི་ལྷག་མ་བདག་ལ་མི་འཚལ་བ་དང༌། ནམ་འདོད་འདོད་དུ་བཅོམ་ལྡན་འདས་ཀྱི་སྤྱན་སྔར་མཆིས་གནང་ན་ནི་བསྙེན་བཀུར་བགྱིའོ། །དེར་མཆོག་ཟུང་གིས་དོན་དེ་བཅོམ་ལྡན་འདས་ལ་གསོལ་པ་དང༌། ལེགས་སོ། །དགེ་སློང་ཀུན་དགའ་བོ་དེ་ནི་མཁས་པ་ཅན་ཏེ། གང་དག་གོས་དང་ཟས་ཀྱི་ཕྱིར་སྟོན་པ་ལ་བསྙེན་བཀུར་བྱེད་དོ་ཞེས་སྨྲ་བར་མི་འགྱུར་བའི་ཕྱིར་དང༌།དུས་ཤེས་ཤིང་དུས་རིག་པ་ལགས་ཏེ་འདི་ནི་ངོ་མཚར་རྨད་དུ་བྱུང་བའི་ཆོས་སོ་ཞེས་བཀའ་སྩལ་པ་ན། འཁོར་རྣམས་ཐེ་ཚོམ་དུ་གྱུར་ཏེ། དགེ་སློང་ཀུན་དགའ་བོ་འདི་ཅིའི་རྒྱུ་ཅིའི་རྐྱེན་གྱིས༑ དུས་ཚོད་ལ་མཁས་པར་གྱུར་ཅེས་གསོལ་པ་ན། བཀའ་སྩལ་པ། སྔོན་བསྐལ་པ་གྲངས་མེད་པའི་ཕ་རོལ་ན། གྲོང་ཁྱེར་ཝ་རུ་ཏ་ཞེས་བྱ་བར། འཛམ་བུ་གླིང་ལ་དབང་བྱེད་པའི་རྒྱལ་པོ་ཞིག་གི་སྟོན་པར་གྱུར་པ། བྲམ་ཟེ་ནྱ་གྲོ་དྷ་ཞེས་བྱ་བ། ཁམས་ཀྱི་རྒྱལ་ཕྲན་བརྒྱད་ཁྲི་བཞི་སྟོང་སྙེད་ཀྱིས་ཀྱང་རྒྱལ་པོ་དང་འདྲ་བའི་བསྙེན་བཀུར་བྱ་ཞིང་ཕྱུག་ཁྱད་རྣམ་ཐོས་ཀྱི་བུ་དང་འདྲ་བ་ཞིག་ལ་བུ་མེད་ནས་མྱ་ངན་གྱིས་གདུང་བ་ལས། ལོ་བཅུ་གཉིས་ཀྱི་བར་དུ་ལྷ་ལ་གསོལ་བ་གདབ་པ་ལས། ནམ་ཞིག་ཆུང་མ་དེ་སེམས་ཅན་དང་ལྡན་པར་གྱུར་ཏེ་དུས་ལ་བབས་པ་ན་ཁྱེའུ་གསེར་གྱི་མདོག་ཅན་སྐྲ་མཐོན་མཐིང་དུ་འདུག་པ་མཛེས་ཤིང་ལྟ་ན་སྡུག་པ་མཚན་དང་ལྡན་པ་ཞིག་བཙས་ཏེ་མིང་སྦྱིན་པ་ཆེན་པོར་བཏགས། དེ་ཉིད་ཆེར་སྐྱེས་ནས་རིག་བྱེད་དང་བཟོ་དང་སྒྱུ་རྩལ་ཐམས་ཅད་ལ་མཁས་པར་གྱུར་ཅིང༌།འབྱོར་པ་ཆེན་པོ་དང་བཅས་ཏེ་གྲོང་ཁྱེར་གྱི་ཕྱི་རོལ་དུ་ལྟད་མོ་ལ་སོང་བ་དང༌། སྤྲང་པོ་མང་པོ་སློང་དུ་འགྲོ་བ་དང༌། ཤན་པ་དག་གིས་སྲོག་ཆགས་མང་པོ་བསད་ནས་པགས་པ་བཤུ་བ་དང༌། ཞིང་པ་རྣམས་ཀྱིས་ཞིང་རྨོས་པའི་ཤུལ་དུ་བྱ་མང་པོས་འབུ་རྣམས་འཐུ་བ་དང༌༑ རྔོན་པས་བྱ་རྒྱ་བྲེས་ཏེ་བྱ་མང་པོ་བཟུང་ནས་ལུས་རྡེབ་ཅིང་སྙིང་རྗེའི་སྐད་འབྱིན་པ་དང༌༑ ཉ་པ་དག་གིས་ཉ་རྒྱ་བཙུགས་ནས་ཉ་མང་པོ་ཐང་ལ་ཕྱུང་སྟེ་འགྲེ་ལྡོག་བྱེད་པ་མཐོང་ནས་ཤིན་ཏུ་ཡིད་སྐྱོ་ཞིང་སྙིང་རྗེའི་སེམས་སྐྱེས་ཏེ་ཁྱིམ་དུ་ཕྱིན་ནས་ཕ་ལ་སྦྱིན་པ་བཏང་བར་ཞུས་པས་གནང་སྟེ། དཀོར་མཛོད་རྣམས་སྦྱིན་པར་གཏོང་བས་སུམ་གཉིས་ཙམ་ཟད་ནས་སུམ་ཆ་ཙམ་ལུས་པ་ན། མཛོད་སྲུང་བ་རྣམས་ཀྱིས་ཡབ་ལ་ཞུས་པས། ཡབ་ཀྱིས་བདག་གིས་བུའི་ངོ་མི་ལྡོག་པས་ཁྱེད་རྣམས་ཀྱིས་ཐབས་བྱོས་ཤིག་ཅེས་སྨྲས་པས།དེ་དག་གིས་ཐབས་སྣ་ཚོགས་པས་སྒོ་མི་འབྱེད་ཅིང་སྦྱིན་པར་མི་བྱེད་པས། སྦྱིན་པ་ཆེན་པོས་འདི་རྣམས་ཀྱིས་འདི་ལྟར་བྱེད་པ་འདི་ཡབ་ཀྱི་བཀའ་ཡོད་པར་ངེས་ཤིང་བདག་གིས་ཕ་མའི་ལོངས་སྤྱོད་ཐམས་ཅད་ཀྱང་ཟད་པར་བྱེད་འོས་པའང་མ་ཡིན་པས་ཇི་ལྟར་བྱས་ན་ལོངས་སྤྱོད་འབད་མེད་དུ་འབྱུང་སྙམ་ནས་མི་རྣམས་ལ་དྲིས་པ་དང༌། ཞིང་ལས་དང༌།རྐང་འགྲོས་སྤེལ་བ་དང༌། ཚོང་སྤོགས་བྱས་ན་ལེགས་ཞེས་སྨྲས་ཀྱང་དེ་དག་ནི་བདག་གི་འོས་པ་མ་ཡིན་སྙམ། ཁ་ཅིག་གིས་རྒྱ་མཚོ་ནས་ནོར་བུ་བླངས་ནས་དགེ་ཞེས་སྨྲས་པ་གཞོན་ནུའི་ཡིད་ལ་སོང་ནས། ཡབ་ཡུམ་ལ་གསོལ་ཀྱང་རྒྱ་མཚོ་ནི་གནོད་པ་མང་པོ་དང་ལྡན་པའི་ཕྱིར་མ་གནང་བས། བསམ་པ་འདི་བཞིན་མ་གྲུབ་ཀྱི་བར་དུ་མི་ལྡང་ངོ་སྨྲས་ཏེ་ཁ་སྦུབ་ཏུ་ཉལ་ཏེ་ཞག་དྲུག་གི་བར་བཟའ་བཏུང་ཟར་མ་འདོད་པས་ཤིར་དོགས་ནས་གནང་ངོ༌༑ ༑དེ་ནས་མི་ལྔ་བརྒྱ་ཙམ་དང་འགྲོགས་ཏེ་སོང་བ་ལས་རིང་པོར་མ་ལོན་པར་ཆོམ་རྐུན་པ་དག་གིས་བཅོམ་སྟེ་ནོར་རྫས་ཀུན་ཕྲོགས་སོ། །དེ་ནས་ཡང་སོང་བས་གྲོང་ཁྱེར་ང་ཤུ་བར་ཞེས་པར་ཕྱིན་ནས། དེར་བྲམ་ཟེ་ཀ་བྱི་ལི་ཞེས་པ་དང་འཕྲད་དེ་དེའི་ཁྱིམ་ནས་གསེར་སྲང་སུམ་སྟོང་བསླངས་པ་དང༌། བྲམ་ཟེ་དེའི་བུ་མོ་གསེར་གྱི་མདོག་ཅན་སྐྲ་མཐོན་ཀར་འདུག་པ༑ རྒྱལ་ཕྲན་བཞི་སྟོང་གིས་བསླངས་ཀྱང་མ་སྟེར་བ་ཞིག་ཡོད་པ་དེས། སྦྱིན་པ་ཆེན་པོའི་སྐད་ཐོས་པ་ཙམ་གྱིས་འདི་ནི་ཁོ་མོའི་ཁྱིམ་ཐབ་ཡིན་ནོ་ཞེས་ཕ་མ་ལ་སྨྲས་ཤིང༌། ཕ་མས་ཀྱང་འདི་ནི་གཞན་ལས་འཕགས་སོ་སྙམ་དུ། ལག་པ་ཡ་གཅིག་གིས་གསེར་དང༌། གཅིག་གིས་བུ་མོ་ཁྲིད་དེ་གསེར་དང་བུ་མོ་ཡང་བྱིན་ནོ། །སྦྱིན་པ་ཆེན་པོས་ཀྱང་རྒྱ་མཚོ་ནས་ཕྱིར་འཁོར་ན་དེ་བཞིན་དུ་བགྱིའོ། །ཞེས་ཁས་བླངས་སོ། །བྲམ་ཟེ་དེས་གསེར་སྲང་སུམ་སྟོང་དང་གཞན་ཡང་ཡོ་བྱད་ཅི་དགོས་པ་སྦྱར་ཏེ། རྒྱ་མཚོ་ཆེན་པོར་གྲུར་ཞུགས་པས་རིན་པོ་ཆེའི་གླིང་དུ་ཕྱིན་པ་ན། ཚོང་པ་རྣམས་ལ་ཅི་འདོད་པའི་རིན་པོ་ཆེ་སྣ་ཚོགས་པ་བརྟགས་ཏེ་བྱིན་ནས་ལམ་དུ་འཇིགས་པ་མེད་པར་བདེ་བར་ཕྱིན་པའི་སྨོན་ལམ་བཏབ་སྟེ། དེ་དག་ཕྱིར་བཏང་བ་འཛམ་བུ་གླིང་དུ་བདེ་བར་ཕྱིན་ཏོ། །དེ་ནས་སྦྱིན་པ་ཆེན་པོས་ནི་ཀླུའི་རྒྱལ་པོ་དག་ལ་ནོར་བུ་རིན་པོ་ཆེ་བསླང་བའི་ཕྱིར་ཞག་བདུན་ལ་ཆུ་པུས་ནུབ་ཙམ་དང༌།དེ་ནས་ཞག་བདུན་དུ་བརླ་ནུབ་ཙམ་དང༌། དེ་ནས་ཞག་བདུན་དུ་རྐེད་ནུབ་ཙམ་དང༌། ཡང་ཞག་བདུན་ན་ཕྲག་པ་ནུབ་ཙམ་དང༌། དེ་ནས་ཞག་བདུན་དུ་རྐྱལ་གྱིས་བརྒལ་ཞིང་ཕྱིན་པས་རི་ཞིག་གི་དྲུང་དུ་ཕྱིན་པ་དང༌། ཤིང་ལ་འཇུས་ཏེ་རི་ལ་འཛེགས་ནས་ཞག་བདུན་གྱིས་རི་དེའི་རྩེར་ཕྱིན་ཏེ། རི་རྩེ་དེར་ཡང་ཞག་བདུན་དུ་སོང་ནས་ཡང་ཞག་བདུན་གྱིས་ཤོད་ཀྱི་ཆུ་འགྲམ་དུ་ཕྱིན་ཏོ། །དེར་ཆུ་ནང་དུ་པདྨ་གསེར་གྱི་མདོག་ཅན་གྱི་རྩ་བ་ལ་དུག་སྦྲུལ་གྱིས་དཀྲིས་པར་མཐོང་ནས། བྱང་ཆུབ་སེམས་དཔའ་དེ་སྐྱིལ་ཀྲུང་བཅས་ཏེ་བྱམས་པའི་ཏིང་ངེ་འཛིན་ལ་ཞུགས་པས་དེ་དག་གི་ཞེ་སྡང་ཞི་ཞིང་གནོད་པ་དང་བྲལ་ནས། པདྨའི་སྟེང་ནས་གོམ་པ་འདོར་ཏེ་ཞག་བདུན་དུ་སོང་སོང་བས་དེ་ལས་བརྡོལ་ཏེ། ཡང་སོང་བས་སྲིན་མོ་དང་ཕྲད་ནས། དེ་དག་མིའི་དྲི་ཚོར་བས་དྲུང་དུ་རྒྱུག་པ་དང༌། དེར་ཡང་བྱམས་པའི་སེམས་བསྐྱེད་པས་ཞི་བར་གྱུར་ནས། འཇམ་པའི་ཚིག་གིས། ཁྱེད་གང་ནས་འོང༌། གང་དུ་འགྲོ་དྲིས་སོ། །དེས་ཁོ་བོ་ནི་ཡིད་བཞིན་གྱི་ནོར་བུ་རིན་པོ་ཆེ་འཚོལ་དུ་འོང་བ་ཡིན་ནོ་གསུངས་པས། དེ་དག་རབ་ཏུ་དགའ་ནས། འདི་ནི་བསོད་ནམས་ཆེན་པོ་དང་ལྡན་པ་ཞིག་སྟེ༑ ད་དུང་ཀླུའི་ཕོ་བྲང་དང་ཐག་ཤིན་ཏུ་རིང་བས་ཉོན་མོངས་པར་གྱུར་གྱི། དེ་བས་མཐུས་བསྐྱལ་བར་བྱའོ། །སྙམ་དུ་ནམ་མཁའ་ལ་ཁྱེར་ནས་དཔག་ཚད་བཞི་བརྒྱའི་ཕ་རོལ་དུ་བཞག་གོ ༑དེ་ནས་ཡང་སོང་བས་རིང་པོར་མ་ལོན་པར་དངུལ་གྱི་མཁར་ཞིག་མཐོང་ནས་འདི་ནི་ཀླུའི་ཕོ་བྲང་ཞིག་གོ་སྙམ་ཉེ་བར་སོང་བ་ན། མཁར་དེའི་ཕྱི་རོལ་འོབས་རིམ་པ་བདུན་གྱིས་བསྐོར་ཏེ་ནང་ན་སྦྲུལ་གདུག་པས་གང་བར་མཐོང་ངོ༌། །དེ་ལ་བྱམས་པའི་སེམས་བསྐྱེད་པས་གདུག་པ་ཞི་ནས་དེ་དག་རྐང་པས་བརྫིས་ནས་ཀླུའི་མཁར་དུ་སོང་ངོ༌། །མཁར་དེ་ཡང་ཀླུ་གཉིས་ཀྱིས་དཀྲིས་ཏེ་མགོ་མཁར་སྒོ་ལ་བརྟེན་ཞིང༌། དེ་གཉིས་ཀྱིས་སྦྱིན་པ་ཆེན་པོ་མཐོང་བ་ན་མགོ་བོ་བཏེག་སྟེ་གདུག་པ་འབྱིན་པ་ལས། བྱམས་པའི་སེམས་བསྐྱེད་པས་མགོ་སྨད་ནས་ས་ལ་ཉལ་བ་ན་དེའི་མགོ་ལ་བརྫིས་ནས་མཁར་གྱི་ནང་དུ་སོང་བ་དང༌། ཀླུ་ཞིག་རིན་ཆེན་སྣ་བདུན་གྱི་གཞལ་མེད་ཁང་ན་འདུག་པ་མཐོང་ངོ༌། །ཀླུ་དེས་བྱང་ཆུབ་སེམས་དཔའ་མཐོང་བ་དང་སྔངས་ཏེ། འོབས་བདུན་གྱིས་བསྐོར་བས་གཞན་སུ་ཡང་འདིར་འོངས་མི་ནུས་ན། འདི་ལྟ་བུ་སུ་ཡིན་སྙམ་དུ་ལངས་ནས་བསུས་ཏེ་རིན་པོ་ཆེའི་ཁྲི་ལ་བཞག་ཅིང་ཁ་ཟས་སྣ་ཚོགས་སྦྱིན་ནོ། །དེར་ཅིའི་ཕྱིར་འོངས་དྲིས་པས། འཛམ་གླིང་གི་མི་རྣམས་དབུལ་ཞིང་ཕོངས་པས་སྡིག་པ་སྣ་ཚོགས་བྱས་ནས་ཚེ་འཕོས་མ་ཐག་ངན་སོང་དུ་ལྷུང་བ་དེ་དག་ལ་སྙིང་བརྩེ་བས་ལམ་རིང་པོ་ནས་ཉོན་མོངས་པ་དང་བསྡོས་ཏེ། རྒྱལ་པོ་ཆེན་པོ་ཁྱོད་ལ་ཡིད་བཞིན་གྱི་ནོར་བུ་སློང་དུ་འོངས་སོ། །ནོར་བུ་དེས་སེམས་ཅན་རྣམས་ལ་ཕན་གདགས་པའི་བསོད་ནམས་ཀྱིས་མངོན་པར་སངས་རྒྱས་པར་འཚལ་གྱིས། བདག་གི་ཡིད་དང་མི་འགལ་བར་རིན་པོ་ཆེ་བསྩལ་དུ་གསོལ། ཀླུའི་རྒྱལ་པོས་སྨྲས་པ། ཡིད་བཞིན་གྱི་ནོར་བུ་རིན་པོ་ཆེ་རྙེད་དཀའ་བ་ཡིན་ཏེ། ཁྱེད་འདིའི་ཕྱིར་འོངས་ན། ཟླ་བ་གཅིག་འདུག་སྟེ་བདག་གི་མཆོད་པ་བཞེས་ཤིང་ཆོས་བསྟན་ན་ནོར་བུ་རིན་པོ་ཆེ་སྦྱིན་ནོ། །བྱང་ཆུབ་སེམས་དཔས་ཀྱང་དེ་བཞིན་དུ་ཁས་བླངས་ནས། ཟླ་བ་གཅིག་བར་དུ་དྲན་པ་ཉེ་བར་བཞག་པའི་ཆོས་ཀྱི་རྣམ་གྲངས་བསྟན་ཞིང་དེའི་རིང་ལ་ཀླུའི་རྒྱལ་པོས་ཁ་ཟས་སྣ་ཚོགས་པ་དང་རོལ་མོས་ཀྱང་མཆོད་དོ། །དེ་འགྲོ་བར་བརྩམས་པ་དང༌། ཀླུའི་རྒྱལ་པོས་གཙུག་གི་ནོར་བུ་བཀྲོལ་ནས་ཕུལ་ཏེ། སྐྱེས་བུ་ཆེན་པོ་ཁྱོད་སངས་རྒྱས་པ་ན་ཁྱེད་ཀྱི་ཉེ་གནས་མཆོག་ཏུ་གྱུར་ཅིག་ཅེས་སྨོན་ལམ་བཏབ་བོ། །ནོར་བུ་འདི་ལ་མཐུ་སྟོབས་ཅི་ཙམ་ཡོད་དྲིས་པས།འདིས་དཔག་ཚད་ཉིས་སྟོང་དུ་དགོས་འདོད་ཐམས་ཅད་ཆར་བཞིན་དུ་འབེབས་ནུས་སོ། །བྱང་ཆུབ་སེམས་དཔས་ནོར་བུ་འདི་མཐུ་ཆེ་མོད་ཀྱི་བདག་གིས་བསམ་པ་བཞིན་སྒྲུབ་མི་ནུས་སོ་དགོངས་ཏེ་ཀླུའི་རྒྱལ་པོ་འཁོར་བཅས་ཀྱིས་བསྐྱལ་ནས། ཡང་སོང་བ་དང་བཻཌཱུརྱ་སྔོན་པོའི་མཁར་འོབས་སོགས་སྔ་མ་ལྟ་བུ་ལ་སྔར་བཞིན་བྱམས་པའི་སེམས་ཀྱིས་བགྲོད་ནས་ནང་དུ་སོང་བ་དང་ཀླུའི་རྒྱལ་པོ་དེས་ཀྱང་བསུས་ཤིང་བཀུར་སྟི་བྱས་ནས། ནོར་བུ་སློང་བ་ལ་ཟླ་བ་གཉིས་སུ་ཆོས་བསྟན་ན་འབུལ་བར་སྨྲས་པ་བཞིན། ཟླ་བ་གཉིས་སུ་རྫུ་འཕྲུལ་གྱི་རྐང་པའི་ཆོས་བསྟན་པས་ཀླུའི་རྒྱལ་པོས་ཡིད་བཞིན་གྱི་ནོར་བུ་དཔག་ཚད་བཞི་སྟོང་དུ་ཅི་འདོད་པའི་ཆར་འབེབ་པ་ཕུལ་ཏེ། སངས་རྒྱས་པའི་ཚེ་ཉེ་གནས་སུ་སྨོན་ལམ་བཏབ་བོ། །བྱང་ཆུབ་སེམས་དཔས་ནོར་བུ་འདི་ཡང་མཐུ་ཆེ་སྟེ་བདག་གི་བསམ་པའི་ཚོད་ཙམ་དུ་མ་གྱུར་ཏོ་སྙམ་སྟེ། ཡང་སོང་བ་ལས་གསེར་གྱི་མཁར་བཀོད་པ་སྔ་མ་ལྟ་བུར་སྔར་གྱི་ཚུལ་གྱིས་དེའི་ནང་དུ་ཕྱིན་པ་ན། བསུ་བ་དང་དྲི་བ་སོགས་སྔར་ལྟར་གྱིས། དེར་ཟླ་བ་བཞིར་ཆོས་ཀྱི་རྣམས་གྲངས་རྒྱ་ཆེར་ཕྱེ་ཞིང་བསྟན་པས་ཀླུའི་རྒྱལ་པོའི་གཙུག་ནས་ཡིད་བཞིན་གྱི་ནོར་བུ་བཀྲོལ་ཏེ་ཕུལ་ནས། སངས་རྒྱས་པའི་ཚེ་ཉེ་གནས་སུ་སྨོན་ལམ་ཡང་བཏབ་སྟེ། ནོར་བུ་འདིའི་མཐུས་དཔག་ཚད་བརྒྱད་སྟོང་གི་འཁོར་ཡུག་ཏུ་ཅི་དང་ཅི་འདོད་པའི་ཆར་འབེབས་པར་སྨྲས་པས། བྱང་ཆུབ་སེམས་དཔའ་གདོད་དགའ་སྟེ། འཛམ་བུ་གླིང་གི་ཁྱོན་དཔག་ཚད་བདུན་སྟོང་ལས་མེད་ན། ནོར་བུ་རིན་པོ་ཆེ་འདིས་བདག་གི་རེ་བ་སྐོང་ངོ་སྙམ་ནས། སྔ་ཕྱིར་རྙེད་པའི་ནོར་བུ་རིན་པོ་ཆེ་གསུམ་པོ་གོས་ཀྱི་མཐར་བཅངས་ཏེ་སྒོར་ཕྱུང་བ་དང་ཀླུའི་རྒྱལ་པོ་འཁོར་བཅས་ཀྱིས་བསྐྱལ་ལོ། །དེ་ནས་བྱང་ཆུབ་སེམས་དཔའ་ཕ་ཟད་གཅིག་ཏུ་ཕྱིན་ནས་ནོར་བུ་རིན་པོ་ཆེ་རྣམས་ལག་པར་ཐོགས་ནས་སྨོན་ལམ་བཏབ་པ། འདི་རྣམས་ཡིད་བཞིན་གྱི་ནོར་བུ་རིན་པོ་ཆེ་ཡང་དག་པ་ཡིན་ན། བདག་ནམ་མཁའ་ལ་འཕུར་བར་གྱུར་ཅིག ཅེས་སྨྲས་མ་ཐག་ཏུ་ནམ་མཁའ་ལ་འཕུར་ཏེ་རྒྱ་མཚོའི་གེགས་ལས་ཐར་ནས་ངོགས་སུ་ཕྱིན་པ། དེར་ཅུང་ཟད་ངལ་གསོ་ཞིང་གཉིད་ལོག་པའི་ཚེ།རྒྱ་མཚོའི་ཀླུ་ཕྲན་རྣམས་བགྲོས་ནས། རྒྱ་མཚོ་འདི་ན་ནོར་བུ་རིན་པོ་ཆེ་འདི་གསུམ་ལས་མེད་དེ་གསུམ་ཀ་མི་འདིས་ཁྱེར་བས་འདི་ཕྱིར་བརྐུའོ་ཞེས་བྱས་ནས་ཀླུ་རྣམས་ཀྱིས་བརྐུས་སོ༑ ༑བྱང་ཆུབ་སེམས་དཔའ་སད་ནས་བལྟས་པས་ནོར་བུ་རྣམས་མེད་པར་མཐོང་སྟེ། འདི་ནི་གདོན་མི་ཟ་བར་རྒྱ་མཚོའི་ཀླུས་བརྐུས་ཀྱི། བདག་གི་མཐུ་ཅི་ཡོད་ཀྱིས་རྒྱ་མཚོའི་ཆུ་བཅུས་ཏེ་བསྐམ་པར་བྱའོ་སྙམ་སྟེ། ནོར་བུ་ཕྱིར་མ་ཐོབ་ཀྱི་བར་དུ་ལག་སྟོང་དུ་མི་ལྡོག་པར་དམ་བཅས་ནས། རུས་སྦལ་གྱི་ཁོག་པ་ཞིག་བླངས་ཏེ་ལག་གཉིས་ཀྱིས་རྒྱ་མཚོའི་ཆུ་བཅུས་སོ། །དེར་རྒྱ་མཚོའི་ལྷས་དེའི་བསམ་པ་ཤེས་ནས་འདི་སྐད་ཅེས་སྨྲས་སོ། །རྒྱ་མཚོ་འདི་ནི་གཏིང་ཟབ་ཅིང་ཡངས་ཏེ། དཔག་ཚད་སྟོང་ཕྲག་སུམ་བརྒྱ་སུམ་ཅུ་ཡོད་པས། འཛམ་བུའི་གླིང་གི་མི་ཐམས་ཅད་ཀྱིས་ཀྱང་རྒྱ་མཚོ་བསྐམ་པར་མི་ནུས་ན་ཁྱོད་གཅིག་པུས་ལྟ་ཅི་སྨྲོས་ཏེ་དོན་མེད་དོ། །བྱང་ཆུབ་སེམས་དཔས་སྨྲས་པ། མི་གཅིག་གིས་སྙིང་ནས་ལས་བྱས་ན་ཅི་ཡང་མི་འགྲུབ་པར་མེད་དོ། །བདག་གིས་རིན་པོ་ཆེ་རྙེད་པས་འགྲོ་བ་ཐམས་ཅད་ལ་ཕན་བདེ་བྱ་སྙམ་ཞིང༌། དེའི་བསོད་ནམས་ཀྱི་འཚང་རྒྱ་བར་འདོད་དེ། དེ་ལ་སེམས་མ་ཞུམ་ན། ཅིའི་ཕྱིར་རྒྱ་མཚོ་འདི་བསྐམ་པར་མི་ནུས་ཞེས་སྨྲས་སོ། །དེའི་ཚེ་ལྷ་ཁྱབ་འཇུག་ལ་སོགས་པས་རྒྱང་མ་ནས་བྱང་ཆུབ་སེམས་དཔའ་གཅིག་པུས་རྒྱ་མཚོའི་ཆུ་བཅུས་ཏེ་འགྲོ་བ་མང་པོའི་དོན་དུ་དཀའ་བ་བྱེད་པ་མཐོང་ནས། གཅིག་གི་གཅིག་སྦྲན་ཏེ་ཐམས་ཅད་བྱང་ཆུབ་སེམས་དཔའི་དྲུང་དུ་ལྷགས་ཏེ། ལྷ་དེ་དག་སོ་སོའི་གོས་ཕུད་དེ་ཆུར་བཅུག་ནས་ཕྱིར་ཕྱུང་བས། ལན་གཅིག་གིས་རྒྱ་མཚོའི་ཆུ་དཔག་ཚད་བཞི་བཅུ་འགྲིབ། ལན་གཉིས་ཀྱིས་བརྒྱད་ཅུ། ལན་གསུམ་གྱིས་དཔག་ཚད་བརྒྱ་ཉི་ཤུ་འགྲིབ་པས་ཀླུ་དེ་དག་འཇིགས་ཤིང་སྐྲག་ནས་བྱང་ཆུབ་སེམས་དཔའི་དྲུང་དུ་ལྷགས་ཏེ་རྒྱ་མཚོ་ཆེན་པོའི་ཆུ་སྐེམ་པར་མ་བྱེད་ཅིག་ཅེས་སྨྲས་པ་དང༌། བྱང་ཆུབ་སེམས་དཔས་བརྩོན་པ་དེ་བཏང་ངོ༌། །དེ་ནས་ཀླུ་རྣམས་ཀྱིས། ཁྱེད་ཀྱིས་ནོར་བུ་རིན་པོ་ཆེ་འདི་ཅི་ཞིག་ཏུ་དགོས། དེས་སྨྲས་པ། སེམས་ཅན་ལ་ཕན་པའི་དོན་དུའོ། །ཀླུས་སྨྲས་པ། འོ་ན་རྒྱ་མཚོའི་ནང་ན་ཡང་སེམས་ཅན་མང་དུ་ཡོད་ན་ཅིའི་ཕྱིར་བསྐུར། བྱང་ཆུབ་སེམས་དཔས། རྒྱ་མཚོའི་ནང་ན་གནས་པ་ཡང་སེམས་ཅན་ཡིན་མོད་ཀྱི་དེ་ལ་ཕོངས་པའི་སྡུག་བསྔལ་མེད་དོ། །འཛམ་བུ་གླིང་གི་སེམས་ཅན་དག་ནི་ནོར་གྱི་ཕྱིར་གཅིག་གིས་གཅིག་ལ་འཚེ་ཞིང༌། མི་དགེ་བ་བཅུ་རྫོགས་པར་བྱས་པས་ཚེ་འཕོས་ནས་དམྱལ་བར་སྐྱེ་སྟེ། བདག་ནི་དེ་དག་ལ་སྙིང་བརྩེ་བའི་ཕྱིར་རིན་པོ་ཆེ་འདི་དགོས་སོ་ཞེས་སྨྲས་པ་དང་ཀླུ་རྣམས་ཀྱིས་ནོར་བུ་རིན་པོ་ཆེ་ཕྱུང་སྟེ་སླར་ཕུལ་ཞིང༌༑ རྒྱ་མཚོའི་ལྷ་དེས་ཀྱང་སངས་རྒྱས་པའི་ཚེ་ཉེ་གནས་ཀྱི་མཆོག་ཏུ་སྨོན་ལམ་བཏབ་བོ༑ ༑དེ་ནས་བྱང་ཆུབ་སེམས་དཔའ་ནོར་བུ་རིན་པོ་ཆེ་ཕྱིར་ཐོབ་ནས་སྟེང་གི་ནམ་མཁའ་ལ་འཕུར་ཏེ་གནས་སུ་འོངས་ནས་སྔར་གྱི་ཚོང་པ་གྲོགས་པོ་རྣམས་དྲིས་པ་དང༌། དེ་དག་བདེ་བར་ཕྱིན་ཏེ་གཅིག་ལ་གཅིག་དྲི་ཞིང་ངོ་མཚར་དུ་བཟུང་ངོ༌། །དེ་ནས་བྲམ་ཟེ་ཀ་བྱི་ལིའི་སྒོར་ཕྱིན་པ་དང༌། བྱང་ཆུབ་སེམས་དཔའ་རྒྱ་མཚོ་ལས་ཕྱིར་ལོག་གོ་ཞེས་ཐོས་ནས་ཐམས་ཅད་ཀྱིས་སྒོར་བསུས་ཏེ་དགའ་ནས་ཚོང་པ་གྲོགས་པོ་རྣམས་དང་བཅས་པ་ལ་དགའ་སྟོན་ཆེན་པོ་བགྱིས་སོ། །དེ་ནས་བྱང་ཆུབ་སེམས་དཔས་རིན་པོ་ཆེ་ཐོགས་ནས་ཁྱིམ་དུ་ཕྱིན་པ་ན་བྲམ་ཟེ་དེའི་བང་མཛོད་ཐམས་ཅད་ཡོངས་སུ་གང་བར་གྱུར་ཏོ། །བྲམ་ཟེ་ཀ་བྱི་ལས་རིན་པོ་ཆེའི་ཆུ་སྣོད་བསྐུར་བས་བྱང་ཆུབ་སེམས་དཔའི་རྐང་པ་བཀྲུས་ཤིང་བུ་མོའི་ལག་པ་ནས་བཟུང་སྟེ་བྱང་ཆུབ་སེམས་དཔའ་ལ་གཏད་དོ། །བྱང་ཆུབ་སེམས་དཔས་ཀྱང་བཞེས་ཏེ༑ བྲམ་ཟེ་རབ་ཏུ་དགའ་ནས་གཡོག་མོ་ལྔ་བརྒྱ་དང༌། གླང་པོ་ཆེ་ལྔ་བརྒྱ་ཡང་རིན་པོ་ཆེས་བརྒྱན་ཏེ་རོལ་མོ་བྱས་ནས་བྱང་ཆུབ་སེམས་དཔའ་ལ་བརྫངས་སོ། །དེའི་ཚེ་སྦྱིན་པ་ཆེན་པོའི་ཕ་མ་གཉིས་བུ་དང་བྲལ་བའི་འོག་ཏུ་རྟག་ཏུ་ངུས་པས་གཉིས་ཀའི་མིག་ལོང་བར་གྱུར་ཏེ༑ དེར་བུ་དང་ཕྲད་པ་ན་བུས་ཕ་མ་ལ་ཕྱག་འཚལ་ཞིང་དེའི་ལག་པ་ནས་འཇུས་པས་བུ་ཡིན་པར་རྟོགས་ཏེ། ཁྱོད་ཀྱིས་ངེད་བོར་ནས་སོང་བའི་འོག་ཏུ་མིག་ཀྱང་མདོངས་སོ། །ཁྱོད་རྒྱ་མཚོར་སོང་བས་ཅི་རྙེད་ཅེས་དྲིས་པ་ལ་ནོར་བུ་རིན་པོ་ཆེ་ཕ་མའི་ལག་ཏུ་བཞག་ནས་བདག་གིས་འདི་རྙེད་དོ་སྨྲས་པ་དང༌། ཕ་མས་ལག་ཏུ་བླངས་ནས། འདི་ལྟ་བུའི་རྡོ་བ་ནི་ངའི་མཛོད་ན་སྔར་ཡང་མང་དུ་ཡོད་ན་ཁྱོད་སྲོག་དང་བསྡོ་ཅི་དགོས་ཞེས་སྨྲས་སོ། །དེ་ནས་བྱང་ཆུབ་སེམས་དཔས་ནོར་བུ་ཕྱིར་བླངས་ཏེ་ཕ་མའི་མིག་ཕྱིས་པས་སྔར་བས་ཀྱང་གསལ་བར་གྱུར་པས་ཕ་མ་གཉིས་དགའ་སྟེ་ནོར་བུ་རིན་པོ་ཆེ་ཡང་དག་པ་ལྟ་སྟེ་ཉོན་མོངས་པ་སེལ་བར་གྱུར་ཏོ་ཞེས་སྨྲས་སོ། །སྦྱིན་པ་ཆེན་པོས་རིན་པོ་ཆེ་ཐོགས་ཏེ་ཕ་མའི་འོག་ཏུ་རིན་པོ་ཆེའི་གདན་དང༌། སྟེང་དུ་བླ་རེ་འབྱུང་བར་སྨོན་ལམ་བཏབ་མ་ཐག་ཏུ་དེ་བཞིན་དུ་གྱུར་ཏེ་བང་མཛོད་ཐམས་ཅད་ཀྱང་གང་བར་གྱུར་ཏོ། །དེ་ནས་ཕོ་ཉ་གཅིག་དཔག་ཚད་བརྒྱ་སྟོང་དུ་འགྲོ་བའི་གླང་པོ་ཆེ་ལ་བསྐྱོན་ཏེ། འཛམ་གླིང་གི་མི་ཐམས་ཅད་ལ་སྦྱིན་པ་ཆེན་པོས་རྒྱ་མཚོ་ནས་ཡིད་བཞིན་གྱི་ནོར་བུ་རྙེད་དེ། ད་སྟེ་ཞག་བདུན་ན་ཡོ་བྱད་ཐམས་ཅད་ཆར་བཞིན་དུ་འབེབས་ཀྱི་སོ་སོ་ནས་ཅི་བདེ་བར་ལོངས་ཤིག་ཅེས་བསྒྲགས་སོ། །དེར་སྦྱིན་པ་ཆེན་པོས་ཁྲུས་བྱས་གོས་གསར་པ་གྱོན་ནས། ཐང་ཡངས་པར་རྒྱལ་མཚན་བཙུགས་པའི་རྩེར་ཡིད་བཞིན་གྱི་ནོར་བུ་བཏགས། སྤོས་ཕོར་ལག་ཏུ་ཐོགས་ཏེ་སྨོན་ལམ་བཏབ་པ། འཛམ་བུ་གླིང་གི་མི་འདི་རྣམས་ནི་དབུལ་ཕོངས་ཤ་སྟག་སྟེ། དེ་ལ་ཕན་གདགས་དགོས་ཀྱི། ཡིད་བཞིན་གྱི་ནོར་བུ་ཡང་དག་མི་བརྫུན་པ་ཡིན་ན་སོ་སོ་ནས་ཅི་དགོས་པ་ཐམས་ཅད་ཡིད་བཞིན་དུ་ཆར་ཕོབ་ཅིག ཅེས་སྨྲས་མ་ཐག་ཏུ་ཕྱོགས་བཞི་ནས་རླུང་གཡོས་པས་མི་གཙང་བའི་ཉལ་ཉིལ་ཐམས་ཅད་ཕྱགས་ཏེ། ཆར་ཟིལ་བུས་རྡུལ་མི་འཐུལ་བར་བྱས་པའི་འོག་ཏུ༑ ཐོག་མར་བཟའ་བཏུང་སྣ་ཚོགས་རོ་བརྒྱ་དང་ལྡན་པ་དང༌། དེ་ནས་འབྲུ་དང༌། དེའི་འོག་ཏུ་གོས་དང༌། རིན་པོ་ཆེ་ཆར་བཞིན་དུ་བབས་ཏེ། འཛམ་བུའི་གླིང་ཐམས་ཅད་ནོར་བུ་རིན་པོ་ཆེའི་ཕུང་པོས་གང་ནས་ཐམས་ཅད་ཚིམས་པར་བྱས་སོ། །དེ་ནས་བྱང་ཆུབ་སེམས་དཔས་འཛམ་བུའི་གླིང་གི་མི་རྣམས་ལ། ཁྱེད་ཅག་ཟས་གོས་ནོར་གྱི་ཕྱིར་སྲོག་གཅོད་པ་སོགས་མི་དགེ་བའི་ལས་སྣ་ཚོགས་པར་སྤྱོད་པས་རྣམ་སྨིན་ངན་སོང་དུ་འགྲོ་བ་ལ། བདག་ནི་སྙིང་བརྩེ་བས་འཇིགས་པ་དང་སྡུག་བསྔལ་ཁྱད་དུ་གསོད་དེ་རྒྱ་མཚོ་ནས་ནོར་བུ་རིན་པོ་ཆེ་དག་བླངས་པས། ད་ནི་ཁྱེད་ཀུན་ཅིས་ཀྱང་མི་བྲེལ་བར་བདེ་བར་གྱུར་གྱིས། ཁྱེད་རྣམས་ཀྱིས་སྒོ་གསུམ་གྱི་མི་དགེ་བ་སྡོམས་ལ། དགེ་བ་བཅུའི་ལས་ཀྱི་ལམ་ལ་བརྩོན་པར་གྱིས་ཤིགཅེས་ཐབས་སྣ་ཚོགས་པའི་སྒོ་ནས་བསྟན་ཞིང་དེ་དག་ལ་ནན་ཏན་བྱེད་དུ་བཅུག་པས་འཛམ་གླིང་གི་མི་རྣམས་ཚེ་འཕོས་ནས་མཐོ་རིས་ཀྱི་ལྷར་སྐྱེས་སོ། །དེའི་དུས་ཀྱི་སྦྱིན་པ་ཆེན་པོའི་ཕ་མ་གཉིས་ནི་ད་ལྟར་ཟས་གཙང་མ་དང་ལྷ་མཛེས་གཉིས་ཡིན་ལ་སྦྱིན་པ་ཆེན་པོ་ནི་ང་ཡིན་ནོ། །དེ་བཞིན་དུ་དངུལ་མཁར་གྱི་ཀླུ་ཤཱ་རིའི་བུ། བཻཌཱུརྱའི་མཁར་གྱི་ཀླུ་མོའུ་འ་གལ་གྱི་བུ། གསེར་གྱི་མཁར་ན་འདུག་པའི་ཀླུ་ནི་ཀུན་དགའ་བོ་དང༌། རྒྱ་མཚོའི་ལྷ་དེ་ནི་མ་འགག་པའོ། །དེའི་ཚེ་ནའང་ཀུན་དགའ་བོས་ནི་ང་ལ་བསྙེན་བཀུར་བྱས་ཏེ། དུས་ལ་མཁས་པ་ད་ལྟར་གྱི་བར་དུ་དུས་ལ་མཁས་ཀྱིས། འདོད་པ་གསུམ་ཡང་ཡིད་བཞིན་དུ་གནང་ངོ༌། །ཞེས་བཀའ་སྩལ་པས་ཀུན་དགའ་བོ་དགའ་མགུ་རངས་ནས་ནམ་འཚོའི་བར་དུ་དེ་བཞིན་གཤེགས་པ་ལ་བསྙེན་བཀུར་བགྱི་བར་ཁས་བླངས་སོ། །འདིས་ནི་བྱང་ཆུབ་སེམས་དཔའི་སྙིང་སྟོབས་ཀྱི་བརྩོན་པ་དང་བྱམས་པ་བསྒོམས་པའི་ཕན་ཡོན་སོགས་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་པོའི་ཁབ་ནྱ་གྲོ་དྷའི་ཚལ་ན། ཚངས་པ་དང་བརྒྱ་བྱིན་དང་ཤཱཀྱའི་རིགས་ཀྱི་ཁྱེའུ་ལྔ་བརྒྱ་ལ་སོགས་པའི་འཁོར་གྱིས་བསྐོར་ཅིང་བཞུགས་པ་ལས། སྟོན་པའི་སྐུའི་མཚན་དཔེའི་ཡོན་ཏན་གྱིས་ཐམས་ཅད་ཟིལ་གྱིས་མནན་པས་འཁོར་རྣམས་ཡ་མཚན་དུ་གྱུར་ནས་མངོན་པར་བསྟོད་པ་ན། བཀའ་སྩལ་པ། ད་ལྟར་འབའ་ཞིག་ཏུ་འཁོར་ཀུན་ལས་འཕགས་ཏེ་གཙོ་བོར་གྱུར་པ་མ་ཡིན་གྱི། སྔོན་འདས་པའི་དུས་ན་ཡང་འདི་དག་ཀུན་ལས་འཕགས་ཏེ་གཙོ་བོར་གྱུར་པ་ནི། སྔོན་བསྐལ་པ་གྲངས་མེད་བསམ་གྱིས་མི་ཁྱབ་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཆེན་པོ་རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་པ་ཞིག་བྱུང་སྟེ། དེ་ལ་སྲས་ལྔ་བརྒྱ་ཡོད་དོ། །དུས་ཕྱིས་ཞིག་ན་བཙུན་མོ་རྒན་པ་ལ་བུ་གསེར་གྱི་མདོག་ཅན་སྐྲ་མཐོན་མཐིང་ལྟ་བུ་ལག་མཐིལ་དུ་འཁོར་ལོ་རྩིབས་སྟོང་དང་ལྡན་པ་རྐང་མཐིལ་དུ་རྟ་དང་གླང་པོའི་རི་མོ་ཡོད་པ་བསོད་ནམས་དང་ལྡན་པ་ཞིག་བཙས་པས༑ མིང་ཡང་མེ་ལོང་གདོང་དུ་བཏགས་སོ། །དེར་ཡང་རྒྱལ་པོ་ནད་ཀྱིས་བཏབ་ནས་ཚེ་ཡི་དུས་བྱེད་དུ་ཉེ་བ་ན། བློན་པོ་རྣམས་ཀྱིས་སྲས་འདི་རྣམས་ཀྱི་ནང་ནས། རྒྱལ་སྲིད་དུ་གང་དབང་བསྐུར་ཞེས་དྲིས་པ་དང༌། རྒྱལ་པོ་དེས་ལུས་ཀྱི་མདོག་གསེར་ལྟ་བུ་ལ་སྐྲ་མཐོན་མཐིང་དུ་འདུག་པ་དང༌། ལག་པ་གཉིས་ཀྱི་མཐིལ་ན་འཁོར་ལོའི་མཚན་དང་ལྡན་པ་དང༌།རྐང་པ་གཡས་པའི་མཐིལ་ན་གླང་པོ་ཆེའི་རི་མོ་ཡོད་པ་དང༌། རྐང་པ་གཡོན་པའི་མཐིལ་དུ་རྟའི་རི་མོ་ཡོད་པ་དང༌། རྒྱལ་པོའི་གོས་གྱོན་པ་ན་ལུས་ལ་འཚམ་པ་དང༌། སྟན་ལ་འདུག་ན་གཟི་བརྗིད་དང་མཐུ་དང་ལྡན་པ་དང༌། རྒྱལ་ཕྲན་རྣམས་ཀྱིས་བསྙེན་བཀུར་ཆེར་བྱེད་ཅིང་བཙུན་མོ་དང་ཕོ་བྲང་གི་འཁོར་གྱིས་ཀྱང་དེ་ལ་དགའ་ཞིང་ཕྱག་བྱེད་པ་དང༌། ལྷ་རྟེན་གྱི་དྲུང་དུ་ཁྲིད་ན་ལྷ་རྣམས་ཀྱིས་ཕྱིར་ཕྱག་བྱེད་པ་དང༌། ཡོན་ཏན་དང་བསོད་ནམས་ཀྱི་མཐུས་རིན་པོ་ཆེ་སྣ་བདུན་གྱི་ཆར་འབེབས་ཤིང་ཐམས་ཅད་ཀྱི་ཡིད་ཚིམ་པར་བྱེད་པ་དང༌། བཙུན་མོ་ཆེན་མོ་ལས་སྐྱེས་པ་སྟེ། ཡོན་ཏན་དང་མཚན་རྣམ་པ་བཅུ་པོ་འདི་དག་དང་གང་ལྡན་དེ་རྒྱལ་པོར་ཆུག་ལ་དབང་སྐུར་ཅིག་ཅེས་བསྒོའོ། །དེ་ནས་ཡབ་རྒྱལ་པོ་གཤེགས་ཏེ་རྒྱལ་བུ་དང་བློན་པོ་རྣམས་འདུས་ནས་སྲས་ལྔ་བརྒྱ་པོ་རྣམས་ཀྱི་ཆེ་རིམ་ནས་བཟུང་ཐམས་ཅད་ལ་བརྟགས་པས་ཡོན་ཏན་གྱི་ཁྱད་པར་དེ་དག་གང་དང་ཡང་མི་ལྡན་ཞིང༌། སྲས་ཐ་ཆུང་འབའ་ཞིག་ལ་ཡོན་ཏན་དེ་དག་ཐམས་ཅད་ཚང་བར་ཤེས་ནས་རྒྱལ་ཕྲན་དང་བློན་པོ་རྣམས་ཀྱིས་རྒྱལ་པོར་དབང་བསྐུར་ཏེ། ཚེས་བཅོ་ལྔའི་ཉིན་པར་ཉི་མ་ཐོག་མར་ཤར་བ་ན། གསེར་གྱི་འཁོར་ལོ་རྩིབས་སྟོང་དང་ལྡན་པ་ཆེ་ཁྱད་དཔག་ཚད་གཅིག་ཡོད་པ་ཤར་ཕྱོགས་ནས་འོངས་ཏེ། དེ་ལ་པུས་མོ་བཙུགས་ནས་བདག་ཡོན་ཏན་དང་ལྡན་ཏེ་རྒྱལ་པོར་འགྱུར་ན་འཁོར་ལོ་འདི་བདག་གི་དྲུང་དུ་ཉེ་བར་ཤོག་ཅིག་ཅེས་སྨྲས་པ་དང་ནམ་མཁའི་ཕྱོགས་ནས་ཉེ་བར་འོངས་སོ། །གླང་པོ་རིན་པོ་ཆེ་ནི་རི་སྤོས་ཀྱི་ངད་ཅན་ལས་འོངས་ཏེ་མཇུག་མ་ནོར་བུས་བརྒྱན་པ། རྒྱལ་པོ་དེ་ལ་ཞོན་ནས་ནམ་མཁའ་ལ་འཕུར་ཏེ་ཉི་མ་ཕྱེད་ཀྱིས་གླིང་བཞི་འཁོར་ནུས་ལ། གལ་ཏེ་རྐང་པས་སོང་ན་རྗེས་རྣམས་ཀྱང་གསེར་གྱི་བྱེ་མར་འགྱུར་རོ། །རྟ་རིན་པོ་ཆེ་ནི་ཁ་དོག་མཐིང་ག་ལ་རྔ་རྔོག་དམར་བ་དེ་ལས་རིན་པོ་ཆེ་སྣ་བདུན་འབབ་པ་རྒྱལ་པོས་ཞོན་ན་ཟན་གཅིག་ཟ་བའི་ཡུན་ཙམ་གྱིས་གླིང་བཞི་འཁོར་ཏེ་མི་ངལ་ཞིང་མི་དུབ་བོ། །ནོར་བུ་རིན་པོ་ཆེ་ནི་མཚན་མོ་རྒྱང་གྲགས་ཉི་ཤུ་ཚུན་ཆད་འོད་ཀྱིས་ཉིན་མོ་བཞིན་དུ་སྣང་བར་བྱེད་ཅིང་རིན་པོ་ཆེ་སྣ་བདུན་ཆར་བཞིན་དུ་འབེབས་ཤིང་ཐམས་ཅད་ལ་སྦྱིན་པར་བྱེད་དོ། །བུད་མེད་རིན་པོ་ཆེ་ནི་བཟང་བ་མཛེས་པ་རྒྱལ་པོའི་ཡིད་ཚིམ་པར་བྱེད་དོ། །ཁྱིམ་བདག་རིན་པོ་ཆེ་ནི་རྒྱལ་པོའི་རིན་པོ་ཆེ་སྣ་བདུན་ཅི་དགོས་པ་ཡིད་བཞིན་དུ་སྦྱར་ཏེ་ཟད་མི་ཤེས་པར་བྱེད་དོ། །བློན་པོ་རིན་པོ་ཆེ་ནི་རྒྱལ་པོས་དཔུང་རྣམ་བཞི་བགོས་ན་བལྟས་པ་ཙམ་གྱིས་དཔུང་གི་ཚོགས་འདུས་ཏེ་རྩལ་དང་མཐུར་ལྡན་ནོ། །དེ་ལྟར་རིན་པོ་ཆེ་སྣ་བདུན་དང་ལྡན་པ་ན། ཐབས་འདི་ལྟ་བུ་ཡང་སྔོན་གྱི་བསོད་ནམས་ལས་སྐྱེས་ཀྱིས་རྒྱལ་པོའི་གདུང་རྒྱུད་མི་ཆད་པར་བྱའོ་སྙམ་དུ་བསམ་ནས། རྒྱལ་པོ་དེས་སྤོས་ཆུས་ཁྲུས་བྱས་ཏེ་གོས་གསར་པ་གཙང་མ་བགོས་ནས་ལག་ན་སྤོས་ཕོར་ཐོགས་ཏེ།ཤར་ཕྱོགས་ལོགས་སུ་པུས་མོ་བཙུགས་ནས། ཤར་ཕྱོགས་ན་སྐྱེས་བུ་འཕགས་པ་བཞུགས་པ་རྣམས་བདག་གིས་གསོལ་བ་བཞིན་དུ་གཤེགས་སུ་གསོལ་ཞེས་སྨྲས་པ་དང༌། ཤར་ཕྱོགས་ནས་རང་སངས་རྒྱས་ཉི་ཁྲི་སྙེད་རྒྱལ་པོའི་ཕོ་བྲང་དུ་གཤེགས་སོ། །ལྷོ་དང་ནུབ་དང་བྱང་གི་ཕྱོགས་སུའང་དེ་བཞིན་དུ་གསོལ་པ་དང༌། དེ་དག་སོ་སོ་ནས་ཀྱང་རང་སངས་རྒྱས་ཉི་ཁྲི་སྙེད་རྒྱལ་པོའི་ཕོ་བྲང་དུ་གཤེགས་སོ། །དེ་ནས་རྒྱལ་པོ་དང་བློན་པོ་ལ་སོགས་པའི་སྐྱེ་བོ་རྣམས་ཀྱིས་ཡོ་བྱད་རྣམ་པ་བཞི་སྦྱར་སྟེ་རང་སངས་རྒྱས་དེ་རྣམས་ལ་ལོ་བརྒྱད་ཁྲི་བཞི་སྟོང་གི་བར་དུ་མཆོད་པར་བྱས་པས། ཐམས་ཅད་ཚེ་འཕོས་པ་ན་མཐོ་རིས་ཀྱི་ལྷར་སྐྱེས་སོ༑ ༑དེའི་དུས་ཀྱི་རྒྱལ་པོ་མེ་ལོང་གདོང་ཅན་ནི་ད་ལྟར་ང་ཡིན་ནོ། །རྒྱལ་པོ་དེའི་ཕ་ནི་ཡབ་ཟས་གཙང་མ་དང༌། བཙུན་མོ་དེ་ནི་ཡུམ་ལྷ་མཛེས་མ་དང༌། རྒྱལ་བུ་ལྔ་བརྒྱ་ནི་ཤཱཀྱའི་རིགས་ལྔ་བརྒྱ་འདི་ཡིན་ཏེ། དེའི་དུས་ནའང་ཐམས་ཅད་ཀྱི་གཙོ་བོར་གྱུར་ཏེ་ད་ལྟ་སངས་རྒྱས་ནས་ཀྱང་མཚན་དང་ལྡན་པའི་མཆོག་གཙོ་བོར་གྱུར་ཏོ་གསུངས། འདིས་ནི་སངས་རྒྱས་ཀྱི་བསོད་ནམས་ཀྱི་མཐུ་བསྟན་པའོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ལྷས་བྱིན་རྙེད་པ་ལ་ཆགས་པས། སྟོན་པའི་སྐུ་མཚལ་ཕྱུང་བ་དང༌། གླང་ཆེན་སྨྱོན་པ་བཏང་བ་དང༌། དགེ་འདུན་གྱི་དབྱེན་དང༌༑ དགྲ་བཅོམ་མ་བཀྲོངས་པ་སོགས་མཚམས་མེད་པའི་ལས་བགྱིས་པ། ཕྱི་མའི་རྣམ་སྨིན་ལ་འཇིགས་ཏེ། མུ་སྟེགས་སྟོན་པ་སྡེ་དྲུག་གི་ཐད་དུ་སོང་ནས་དྲིས་པ་ན། དེ་དག་གིས་ཚེ་སྔ་ཕྱི་དང་ལས་རྒྱུ་འབྲས་མེད་པའི་ལྟ་བ་ངན་པ་བསྟན་པས། ལྷས་བྱིན་དེ་ལ་ཡིད་ཆེས་ཏེ་དགེ་བའི་རྩ་བ་བཅད་དོ། །དེར་ཀུན་དགའ་བོས་ནི་ལྷས་བྱིན་རང་གི་སྤུན་ཟླར་གྱུར་པས་སྙིང་བརྩེ་བའི་ཕྱིར་རབ་ཏུ་མི་དགའ་ཞིང་སྨྲེ་སྔགས་དང་བཅས་མཆི་མ་འབྱིན་པ་ལ། བཅོམ་ལྡན་འདས་ཀྱིས་བཀའ་སྩལ་པ་ལྷས་བྱིན་འདི་ནི་ཚེ་འདི་འབའ་ཞིག་ལ་རྙེད་པ་དང་གྲགས་པའི་ཕྱིར་དགེ་བའི་རྩ་བ་བཅད་པར་མ་ཟད་ཀྱི། འདས་པའི་དུས་ནའང་རྙེད་པ་དང་གྲགས་པའི་ཕྱིར་ལུས་དང་སྲོག་ཀྱང་སྟོར་བའི་ལས་བྱས་ཏེ། སྔོན་བསྐལ་པ་གྲངས་མེད་པའི་ཕ་རོལ་ན་འཛམ་བུ་གླིང་འདིར་ཡུལ་ཝཱ་རཱ་ཎ་སཱི་ན་བྲམ་ཟེ་ཧ་ཡི་ཞེས་བྱ་བའི་ཆུང་མ་ལ་ཁྱེའུ་གཉིས་བྱུང་སྟེ་སྔ་མ་མངལ་ན་གནས་པའི་ཚེ་མ་ཡི་རྒྱུད་ཤིན་ཏུ་འཇམ་ཞིང་ངེས་པར་གྱུར་པས་མིང་ལེགས་ཚོལ་དང༌། ཕྱི་མ་མངལ་ན་གནས་པའི་ཚེ་རྒྱུད་ཁྲོ་ཞིང་གཏུམ་པར་གྱུར་པས་མིང་ཉེས་ཚོལ་དུ་བཏགས། གཉིས་ཀ་ཆེར་སྐྱེས་པ་ན་རྒྱ་མཚོར་ནོར་བུ་ལེན་པའི་ཕྱིར་སོ་སོར་འཁོར་ལྔ་བརྒྱ་ལྔ་བརྒྱ་དང་བཅས་སོང་བ་ལས། ལམ་རིང་བས་ཞག་བདུན་གྱི་གནས་སུ་མ་ཕྱིན་པར་རྒྱགས་ཆད་ནས་ཤི་ལ་ཐུག་པ་དང༌། ལེགས་ཚོལ་གྱིས་ལྷ་ལ་གསོལ་བ་བཏབ་པས་འབྲོག་སྟོང་པ་དེ་ན་རྒྱང་མ་ནས་སྐྱེ་ཤིང་བཟང་པོ་ཞིག་མཐོང་ནས་དེར་ཕྱིན་པ་དང༌། ཤིང་དེའི་དྲུང་དུ་ཆུ་མིག་བཟང་པོ་ཞིག་ཀྱང་འདུག་པས་དེ་ལ་འཐུང་ཞིང་ཁྲུས་བྱས་པ་ན། ལྷས་མངོན་སུམ་དུ་ཤིང་འདིའི་ཡལ་ག་ཆོད་ཅིག་དང་འདོད་པ་ཐམས་ཅད་འབྱུང་ངོ་ཞེས་ལུང་བསྟན་པས། ཡལ་ག་གཅིག་བཅད་པས་བཏུང་བ་ཞིམ་པོ་བྱུང༌། ཡང་གཅིག་བཅད་པས་ཁ་ཟས་རོ་བརྒྱ་དང་ལྡན་པ་བྱུང་ཞིང༌། དེ་བཞིན་དུ་གོས་དང༌༑ རིན་པོ་ཆེ་སྣ་ཚོགས་པའང་བྱུང་བས་ཐམས་ཅད་ཚིམས་ཤིང༌། རྒྱབ་ཁལ་ལོངས་པ་ན་ཉེས་ཚོལ་ཡང་དེར་ཕྱིན་ཏེ། ཤིང་འདིའི་ཡལ་ག་བཅད་པ་ལས་ཕུ་བོས་འདི་ལྟ་བུ་ཞིག་རྙེད་ན། བདག་གིས་རྩ་བ་ནས་བཅད་ན་འདི་ལས་ལྷག་པ་ཞིག་རྙེད་པར་ངེས་སོ་སྙམ་ནས་གཅོད་པར་བརྩམས་པ་ན། ལེགས་ཚོལ་གྱི་བདག་ཅག་ནི་ཕོངས་ཏེ་སྲོག་དང་བྲལ་བ་ལས་མ་ཤི་བར་འཚོ་བ་འདི་ཤིང་འདི་ཡི་དྲིན་ཡིན་པས་མ་གཅོད་ཅེས་སྨྲས་ཀྱང་མ་ཉན་པས། དེ་ནི་བདག་གིས་མཐོང་བར་མི་འདོད་དོ་ཞེས་ལེགས་ཚོལ་ཚོང་པ་དང་བཅས་པ་སྔོན་དུ་སོང་བའི་འོག་ཏུ་ཉེས་ཚོལ་གྱིས་ཤིང་དེ་བཅད་པས་དེའི་རྩ་བ་ནས་སྲིན་པོ་ལྔ་བརྒྱ་བྱུང་སྟེ་ཉེས་ཚོལ་འཁོར་དང་བཅས་པ་ཟོས་སོ། །དེའི་དུས་ཀྱི་ལེགས་ཚོལ་ནི་ད་ལྟ་ང་ཡིན་ལ། དེའི་དུས་ཀྱི་ཕ་མ་ནི་ད་ལྟའི་ཡབ་ཡུམ་གཉིས་དང༌། ཉེས་ཚོལ་ནི་ལྷས་བྱིན་ཡིན་ནོ་གསུངས།འདིས་ནི་འདོད་པས་ཆོག་མི་ཤེས་པ་དང་བྱས་པ་མི་གཟོ་བའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་བྱ་རྒོད་སྤུངས་པའི་རི་བོ་ལ་བཞུགས་པའི་ཚེ། ཀུན་དགའ་བོས། ལྷས་བྱིན་གྱིས་ཐབས་སྣ་ཚོགས་པས་དེ་བཞིན་གཤེགས་པ་ལ་གནོད་པའི་བྱ་བ་བརྩམས་ཀྱང༌། དེ་བཞིན་གཤེགས་པས་ནི་ལྷས་བྱིན་དང་སྲས་སྒྲ་གཅན་ཟིན་གཉིས་ལ་ཁྱད་མེད་པར་རྟག་ཏུ་ཐུགས་བརྩེ་བར་མཐོང་ནས་དོན་དེ་གསོལ་བ་དང༌། བཅོམ་ལྡན་འདས་ཀྱིས་བཀའ་སྩལ་པ། ལྷས་བྱིན་འདིས་དུས་འདི་ཉིད་ན་ང་ལ་གནོད་པར་བྱས་པར་མ་ཟད་དེ། སྐྱེ་བ་གཞན་དུ་ཡང་ང་ལ་གནོད་པའི་སེམས་བགྱིས་ཏེ། སྔོན་བསྐལ་པ་གྲངས་མེད་པའི་ཕ་རོལ་དུ། འཛམ་བུ་གླིང་འདིར་རྒྱལ་པོ་རིན་ཆེན་གོ་ཆ་ཞེས་བྱ་བ་རྒྱལ་ཕྲན་ལྔ་བརྒྱ་ལ་དབང་བྱེད་པ་ཞིག་བྱུང་སྟེ། དེ་ལ་སྲས་མེད་པས་མྱ་ངན་གྱིས་ནོན་པ་ན། རྨི་ལམ་དུ་ལྷ་ཞིག་གིས་ཕོ་བྲང་གི་ཕྱི་རོལ་གྱི་ཚལ་གྱི་ནང་ན་དྲང་སྲོང་གཉིས་ཤིག་ཡོད་དེ། དེའི་ནང་གི་ལུས་གསེར་གྱི་མདོག་ཏུ་འདུག་པ་དེ་ལ་གསོལ་བ་ཐོབ་དང་བུར་སྐྱེ་བར་འགྱུར་རོ༑ ༑ཞེས་ལུང་བསྟན་པས་གཉིད་སད་པ་དང་དྲང་སྲོང་གི་དྲུང་དུ་ཕྱིན་ཏེ། བདག་ལ་རྒྱལ་རྒྱུད་འཚོབ་པའི་བུ་མེད་པས། ཁྱོད་ཉིད་བདག་གི་རིགས་སུ་སྐྱེ་བར་མཛོད་ཅིག་ཅེས་གསོལ་བ་བཏབ་པས། དྲང་སྲོང་གིས་ཀྱང་དེ་བཞིན་དུ་བྱའོ། །ཞེས་སྨྲས་སོ། །དྲང་སྲོང་གཅིག་དེས་ཀྱང་བདག་ཀྱང་ཁྱོད་ཀྱི་རིགས་སུ་སྐྱེ་བར་བྱའོ་སྨྲས་པས། རྒྱལ་པོའང་དགའ་ནས་དེ་བཞིན་དུ་གྱུར་ཅིག་བྱས་སོ། །དེ་ནས་ཕྱིས་ཤིག་ན་དྲང་སྲོང་གསེར་མདོག་དེ་ཚེ་འཕོས་ནས་བཙུན་མོའི་མངལ་དུ་ཞུགས་པ་ལས་ཁྱེའུ་གསེར་གྱི་མདོག་ཅན་མཚན་དང་ལྡན་པ་ཞིག་སྐྱེས་པ་མིང་དགེ་དོན་དུ་བཏགས། དྲང་སྲོང་གཅིག་པོ་དེ་ཡང་ཚེ་འཕོས་ཏེ་རྒྱལ་པོའི་སྲས་སུ་སྐྱེས་པ་ལ་མིང་སྡིག་དོན་དུ་བཏགས་སོ། །དེ་གཉིས་ཆེར་སྐྱེས་ནས་དགེ་དོན་གཙུག་ལག་ཐམས་ཅད་ལ་མཁས་པར་གྱུར་ཅིང་ཕྱིས་འབྱོར་པ་ཆེན་པོ་དང་བཅས་ཏེ་གྲོང་ཁྱེར་གྱི་ཕྱི་རོལ་དུ་སྐྱོ་སངས་ལ་ཕྱིན་པས། དབུལ་ཕོངས་དང༌། ནད་པ་དང༌། བཤན་པ་དང༌། ཞིང་པ་དང༌། བྱ་བཤོར་བ་དང༌། ཉ་པ་དག་མཐོང་ནས་གཏམ་དྲིས་པས་རང་རང་གི་ལས་འདིས་འཚོ་བར་བྱེད་དོ། །ཞེས་ཟེར་བས་སེམས་ཤིན་ཏུ་སྐྱོ་བར་གྱུར་ནས། ཡབ་ལ་ཞུས་ཏེ་དཀོར་མཛོད་རྣམས་སྦྱིན་པར་གཏོང་བར་དྲིལ་བསྒྲགས་པས་རིམ་གྱིས་དཔག་ཚད་གཅིག་ནས་ཁྲིའི་བར་གྱི་སློང་བ་པོ་སྤྲིན་བཞིན་དུ་འདུས་པ་ལ། གང་ལ་གང་མཁོ་བའི་ཡོ་བྱད་རྣམས་སྦྱིན་པར་བྱས་པས། བང་མཛོད་སུམ་གཉིས་ཙམ་ཟད་པ་ན། མཛོད་སྲུང་བ་རྣམས་ཀྱིས་ཡབ་ལ་ཞུས་པས་ཐབས་ཀྱིས་མཛོད་ཀྱི་སྒོ་བཅད་པས་བསམ་པ་བཞིན་དུ་མ་གྱུར་ན། རྒྱ་མཚོར་ནོར་བུ་རིན་པོ་ཆེ་ལེན་དུ་འགྲོ་བའི་གནང་བ་ཞུས་ཀྱང་ཡབ་ཡུམ་གྱིས་མ་གནང་བར་ཞག་དྲུག་ཏུ་ཟ་མ་བཅད་ནས་ཁ་སྦུབ་ཏུ་ཉལ་བས་གདོད་གནང་བ་བྱིན་པ་དང༌། ཡུལ་དེ་ན་སྔོན་ཆད་རྒྱ་མཚོར་ལན་མང་ཕྱིན་པའི་དེད་དཔོན་རྒན་པོ་ཞིག་ཡོད་པ་དེ་ཉིད་ཁྲིད་ནས་ཚོང་པ་ལྔ་བརྒྱ་དང་བཅས་འགྲོ་བར་ཆས་པ་ན། རྒྱལ་བུ་སྡིག་དོན་ཡང་བདག་ཕུ་བོའི་གཡོག་ཏུ་འགྲོ་བར་གསོལ་པ་ན། ཡབ་ཀྱིས་གཞན་སུ་སོང་བ་བས་ནུ་བོ་སོང་ན་ཕན་སྙམ་སྟེ་གནང་ངོ༌། །དེ་ནས་རྒྱལ་བུས་གསེར་སྲང་སུམ་སྟོང་བླངས་ཏེ་སྲང་སྟོང་གྲུ་ཟོང་དུ་བྱས། ཉིས་སྟོང་འཕྲལ་གྱིས་དགོས་པའི་ཡོ་བྱད་དུ་བྱས་ཏེ་རྒྱལ་པོ་དང་བཙུན་མོ་སོགས་ཀྱིས་བསྐྱལ་ལོ། །དེ་ནས་རྒྱ་མཚོའི་ངོགས་སུ་ཕྱིན་ཏེ་གྲུར་ཞུགས་ཤིང་ཐག་པ་བདུན་གྱིས་བརྟོད་ནས་ཚོང་པ་རྣམས་ལ་སྨྲས་པ། རྒྱ་མཚོའི་ནང་ན་བགེགས་སྣ་ཚོགས་ཡོད་དེ།སྔ་ཕྱིར་འགྲོ་བ་ནི་རབ་ཏུ་མང་མོད་ཀྱི་ཕྱིར་འཁོར་བ་ནི་ཉུང་ངོ༌། །དེ་ལ་ཐེ་ཚོམ་ཟ་བ་ཡོད་ན་ཕྱིར་དེངས་ཤིག གལ་ཏེ་ལུས་སྲོག་དང་ཕ་མ་སོགས་ལ་མ་ཆགས་པར་སོང་ནས་རིན་པོ་ཆེའི་གླིང་ནས་བདེ་བར་ཕྱིར་འཁོར་ན་བུ་ཚ་བདུན་བརྒྱུད་ཚུན་ཆོད་ནོར་གྱིས་མི་དབུལ་བར་འགྱུར་རོ། །ཞེས་བསྒོས་ནས་ཐག་པ་རེ་རེ་བཅད་དེ། དེ་ལྟར་ཞག་བདུན་གྱི་བར་དུ་བྱས་ནས་རླུང་ཕྱོགས་སུ་བབ་པ་ལ་གཡེར་ཤིང་བསྒྲེངས་ཏེ་མགྱོགས་ཁྱད་མདའ་བཞིན་དུ་སོང་ངོ༌། །དེ་ནས་རིན་པོ་ཆེའི་གླིང་དུ་ཕྱིན་པས་རྒྱལ་བུ་རིན་པོ་ཆེ་བརྟག་ལ་མཁས་པ་དེས་རིན་པོ་ཆེའི་བཟང་ངན་དང་མང་ཉུང་གི་ཚོད་ཀྱང་བསྟན་ནས་སོ་སོ་ནས་རིན་པོ་ཆེ་འཚོལ་ལོ། །ཚོང་པ་ཕལ་པ་རྣམས་དེར་བཞག་ནས། དེད་དཔོན་དང་རྒྱལ་བུ་དགེ་དོན་གཉིས་གྲུ་ཆུང་ཞིག་ལ་ཞུགས་ནས་སོང་སོང་བ་ལས་རིམ་པར་དངུལ་དང༌། བཻཌཱུརྱ་དང་གསེར་གྱི་རི་རྣམས་ཀྱི་དྲུང་དུ་སོང་སྟེ་གསེར་གྱི་བྱེ་མའི་སྟེང་དུ་འདུག་ནས་དེད་དཔོན་གྱིས། བདག་ནི་རྒས་ཏེ་ད་ནི་འགྲོ་མི་ནུས་སོ། །ཁོ་བོ་འདི་ཉིད་དུ་ཚེ་ཡི་དུས་བྱེད་པར་འགྱུར་གྱི། ཁྱོད་འདི་ནས་སོང་ལ་རིན་པོ་ཆེ་སྣ་བདུན་གྱི་མཁར་ཞིག་ཡོད་ཀྱི་དེའི་མཁར་གྱི་སྒོ་བཅད་ཅིང་འདུག་ན། སྒོ་དྲུང་དུ་རྡོ་རྗེའི་གཏུན་བུ་ཞིག་ཡོད་པ་དེས་མཁར་སྒོ་བརྡུངས་ཤིག་དང་ནང་ནས་ལྷ་མོ་ལྔ་བརྒྱས་སོ་སོ་ནས་རིན་པོ་ཆེ་ཐོགས་ཏེ་འབུལ་དུ་འོང་ངོ༌། །དེ་ནས་ལྷ་མོ་ཞིག་གིས་རིན་པོ་ཆེ་སྔོན་པོ་ཞིག་ཐོགས་ཤིང་མདུན་དུ་འོང་གིས་དེ་ནི་ཡིད་བཞིན་གྱི་ནོར་བུ་རིན་པོ་ཆེ་ཡིན་ནོ། །ཐོབ་མ་ཐག་ཏུ་མ་ཤོར་བར་དམ་དུ་ཟུངས་ཤིགབུ་མོ་གཞན་དག་གི་ནོར་བུ་ཡང་ལོངས་ཤིག དབང་པོ་རབ་ཏུ་སྡོམས་ལ་དེ་དག་ལ་གཏམ་མ་སྨྲ་ཞིགབདག་ནི་འདིར་ཚེ་འཕོས་ན་དྲིན་དྲན་པར་གྱིས་ལ་འདི་ཉིད་དུ་རུས་པ་སྦས་ཏེ་སོངས་ཤིགཅེས་བསྒོས་མ་ཐག་ཏུ་ཚེ་ཡི་དུས་བྱས་སོ། །དེ་ནས་རུས་བུ་གསེར་གྱི་བྱེ་མའི་ནང་དུ་སྦས་ནས་སངས་པས་དེད་དཔོན་གྱིས་ཇི་ལྟར་བསྒོས་པ་བཞིན་དུ་གྱུར་ཏེ། རིན་པོ་ཆེ་སྣ་བདུན་གྱི་མཁར་སྒོ་རྡོ་རྗེའི་གཏུན་བུས་བརྡུངས་པས་ལྷ་མོ་ལྔ་བརྒྱ་དང་ནང་གི་ལྷ་མོ་གཅིག་གིས་ནོར་བུ་བྱིན་པ་གོས་ཀྱི་ཐ་མར་ཕུལ་ཏེ་དེ་མ་ཐག་ཏུ་ཕྱིར་ལོག་གོ །དེ་ནས་ཚོང་པ་རྣམས་ལ་སྡིག་དོན་གྱིས་རིན་པོ་ཆེ་མང་དུ་ལོངས་ཤིག་ཅེས་སྨྲས་ཏེ་མང་དུ་བླངས་པས་གྲུ་ཆུར་ནུབ་ལ། དགེ་དོན་འབའ་ཞིག་ལ་ནོར་བུ་རིན་པོ་ཆེ་ཡོད་པས་མ་ནུབ་སྟེ། སྡིག་དོན་ཡང་དེ་ལ་འཇུས་པས་ཐར་རོ། །དེར་སྡིག་དོན་གྱིས་བདག་ཅག་སྤུན་གཉིས་རིན་པོ་ཆེ་ལེན་དུ་སོང་ནས་ལག་པ་སྟོང་པར་ཁྱིམ་དུ་འགྲོ་བ་ངོ་ཚའོ་སྨྲས་པ་དང༌། དགེ་དོན་གྱིས་ལོ་རྒྱུས་དྲང་པོར་བཤད་དེ་རིན་པོ་ཆེ་རྣམས་བསྟན་པས། སྡིག་དོན་གྱིས་ཕྲག་དོག་སྐྱེས་ཏེ་འདི་གཉིད་ལོག་པའི་ཚེ་བསད་ནས་ནོར་བུ་ཁྱེར་དེ་སོང་ལ། ཕ་མ་གཉིས་ལ་ཕུ་བོ་རྒྱ་མཚོར་ནུབ་ཅེས་སྨྲའོ་སྙམ་ནས། ཕུ་བོ་ལ་བདག་ཅག་སྤུན་གཉིས་ཀྱིས་ནོར་བུ་རིན་པོ་ཆེ་འདི་ཐོགས་ཏེ་སྲུང་རེས་ཀྱིས་མེལ་ཚེ་བྱའོ་ཞེས་སྨྲས་ནས་ཕུ་བོ་གཉིད་ལོག་པའི་ཚེ་འོད་མའི་ཚལ་གྱི་ནང་ནས་ཚེར་མ་རིང་པོ་གཉིས་བླངས་ནས་ཕུ་བོའི་མིག་ལ་བཙུགས་ཏེ་རིན་པོ་ཆེ་ཁྱེར་ནས་བྲོས་སོ། །དགེ་དོན་སྔངས་ནས་ཆོམ་པོ་བྱུང་ངོ་ཞེས་བོས་ནའང་ཅང་མི་ཟེར་ཏེ། དེ་ནས་ཤིང་གི་ལྷ་མོ་ཞིག་གིས་ཆོམ་པོ་སྡིག་དོན་ཡིན་ནོ་ཞེས་སྨྲས་སོ། །དེ་ནས་དགེ་དོན་མིག་ན་བ་མ་བཟོད་ནས་གོག་ཅིང་སོང་སོང་བ་ལས་ཡུལ་ལི་ཤི་བ་དེ་དང་ཉེ་བར་ཕྱིན་པ་ལས། བ་ལང་རྫི་བོ་བ་ལང་ལྔ་བརྒྱ་སྐྱོང་བ་ཞིག་དང་འཕྲད་ནས། བ་ལང་དེའི་ནང་གི་ཁྱུ་མཆོག་གཅིག་གིས་རྒྱལ་བུའི་མིག་མདོངས་པར་ཤེས་ནས་དེའི་མིག་ལ་ལྕེས་བལྡག་པས་བ་ལང་ཀུན་ཀྱང་དེར་འདུས་ཤིང༌། གནག་རྫི་ཡང་དེར་འོང་བ་ན་མི་ཞིག་ས་ལ་འགྲེ་བ་མཐོང་ཞིང་དྲུང་དུ་འོངས་ཏེ་བརྟགས་པ་ན་མིག་ལ་ཚེར་མ་ཟུག་པ་མཐོང་ནས། ཚེར་མ་གཉིས་དལ་བུས་ཕྱུང་སྟེ་རང་གི་གནས་སུ་ཁྲིད་དེ། དེ་ནས་འོ་མ་དང་སྣུམ་གྱིས་རྨ་ཁ་བསྐུས་ནས་ཟས་ཀྱིས་བསྙོད་དེ་གསོས་སོ། །དེ་ནས་ཕྱི་ཞིག་ན་རྨ་ཡང་བགས་ཀྱིས་སོས་ནས་གྲོང་ཁྱེར་དང་ཉེ་བར་བསྐྱལ་ཏེ། བདག་ལ་རོལ་མོའི་ཆ་བྱད་ཉི་མ་ཞེས་བྱ་བ་བྱིན་ཅིག་ཅེས་བྱས་པ་དང༌༑ རྫི་བུས་ཀྱང་བྱིན་ནོ། །རྒྱལ་བུས་རོལ་མོ་བྱེད་ཅིང་གླུ་ཚིག་སྙན་པར་བླངས་པས་ཐམས་ཅད་དེ་ལ་ཉན་ཏེ་ཀུན་གྱིས་ཟས་སྐོམ་བསྐྱལ་བས་སྤྲང་པོ་ལྔ་བརྒྱ་ཡང་རྒྱལ་བུ་ལ་བརྟེན་ཏེ་གསོས་སོ། །ཕྱིས་ཞིག་ན་རྒྱལ་པོ་དེའི་སྐྱེད་ཚལ་སྲུང་བ་ཞིག་དེར་འོངས་པས་རོལ་མོ་སྙན་པ་དེ་ཐོས་ནས་དགའ་སྟེ། ཁྱོད་ངའི་སྐྱེད་ཚལ་དུ་རོལ་མོ་བྱེད་ཅིང་སྐྱེད་ཚལ་ཡང་སྲུང་བར་ནུས་སམ་ཞེས་སྨྲས་པ་ལ། བདག་གིས་མིག་ལོང་བས་མི་ནུས་སོ། །དེས་སྨྲས་པ། ཁྱོད་མིག་གིས་མ་མཐོང་ཡང་སླའི། ཤིང་དག་གི་ཁ་ན་ཐེ་གུ་ལ་དྲིལ་བུ་བཏགས་ཏེ་བྱ་ཡི་སྐད་ནམ་གྲགས་ལ་ཐེ་གུ་འཐེན་པས་ཆོག་གི། ངའི་སྐྱེད་ཚལ་དུ་འདོང་ངོ་ཞེས་སྨྲས་པ་བཞིན་བྱས་སོ། །དེ་ཚེ་སྡིག་དོན་ཕྱིར་སླེབ་པ་ལ། རྒྱལ་པོས་ཁྱོད་ཀྱི་ཕུ་བོ་ག་རེ་ཞེས་དྲིས་པ་ན། ཕུ་བོ་དང་ཚོང་པ་རྣམས་རིན་པོ་ཆེ་མང་པོ་དང་བཅས་པ་ཆུར་ནུབ་བོ། །བདག་ནི་རྐྱལ་བས་ཐར་རོ་ཞེས་སྨྲས་པ་དང༌། རྒྱལ་པོ་ཡབ་ཡུམ་ས་ལ་འགྱེལ་ཞིང་ཡུལ་མི་ཐམས་ཅད་ཀྱང་མྱ་ངན་གྱིས་ནོན་ཏེ། སྡིག་དོན་ཁྱོད་ཀྱང་ཕུ་བོ་དང་ལྷན་ཅིག་འགྲོ་ན་ཅི་ཉེས་ཞེས་བྱས་སོ། །དེ་ནས་སྔར་དགེ་དོན་གྱིས་གསོས་པའི་བྱ་ངང་པ་ཞིག་ཡོད་པ་དེའི་མགུལ་དུ་རྒྱལ་པོས་ཡི་གེ་བཏགས་ཏེ་དགེ་དོན་ཚོལ་དུ་བཏང་བ་དང༌། ངང་པ་དེ་འཕུར་ཞིང་ཀུན་ཏུ་བཙལ་པ་དང་སྐྱེད་མོས་ཚལ་ན་རྒྱལ་བུའི་སྐད་གྲགས་པ་ཐོས་ནས་དེར་བབ་སྟེ་རྒྱལ་བུ་དང་འཕྲད་དོ། །རྒྱལ་བུས་ཀྱང་ངང་པའི་སྐད་ཤེས་པས་མགུལ་ནས་ཡི་གེ་བཀྲོལ་ཅིང་ཀློག་ཏུ་བཅུག་སྟེ། སྡིག་དོན་གྱིས་མིག་ཏུ་ཚེར་མ་བཙུགས་ནས་བྲོས་པ་སོགས་ཀྱི་ལོ་རྒྱུས་ཞིབ་ཏུ་སྤྲིང་ངོ༌། །དེའི་ཚེ་རྒྱལ་པོ་ལི་ཤི་བར་དེ་ལ་བུ་མོ་འཇིག་རྟེན་ན་དཀོན་པ་ཞིག་ཡོད་པ་དེ་སྐྱེད་མོས་ཚལ་དེར་སོང་བ་དང༌། དགེ་དོན་སྐྲ་འཛེངས་ཤིང་གདོང་མཆི་མས་གང་བ་དང་གོས་ངན་པ་གྱོན་ཏེ་ཤིང་དྲུང་ན་འདུག་པ་དེ་མཐོང་ནས། བུ་མོ་དེ་ལ་ཆགས་ཏེ་གར་ཡང་མ་སོང་བར་དེའི་དྲུང་ན་འདུག་ཅིང་གཏམ་བྱས་སོ། །དྲོ་ལ་བབ་སྟེ་རྒྱལ་པོས་བུ་མོ་བོས་པ་དང༌། བདག་གི་ཁ་ཟས་འདིར་སྐྱོལ་ཅིགཕར་མི་འོང་ཞེས་སྨྲས་ཏེ་ཟན་དེར་བསྐྱལ་བ་དང༌། བུ་མོས་རྒྱལ་བུ་ལ་བདག་ཅག་གཉིས་ལྷན་ཅིག་ཏུ་ཟན་ཟའོ་ཞེས་བྱས་པ་དང༌། རྒྱལ་བུས་བདག་ལོང་བ་སྤྲང་པོ་ལགས་པས་རྒྱལ་པོའི་སྲས་མོ་དང་ལྷན་ཅིག་ཟས་ཟ་མི་རུང་ངོ༌། །གལ་ཏེ་རྒྱལ་པོས་གསན་ནས་བདག་ལ་གྱོད་མཆིའོ་ཞེས་སྨྲས་ཀྱང༌། བུ་མོས་ཁྱོད་བདག་དང་ལྷན་ཅིག་མི་ཟ་ན་བདག་ཀྱང་མི་ཟའོ། །ཞེས་ལན་དུ་མར་སྨྲས་པ། ལྷན་ཅིག་ཏུ་ཟོས་ཏེ། གཏམ་ལེགས་པར་བྱས་ནས་བུ་མོ་དེ་ལ་ཆགས་ཏེ་གཞན་དུ་འགྲོར་མ་བཏུབ་བོ། །དེ་ནས་ཉི་མ་ནུབ་ཏུ་ཉེ་བར་རྒྱལ་པོས་བུ་མོ་ཕྱིར་ཤོག་ཅེས་སྦྲན་པ་དང༌། བུ་མོས་ཕྱིར་འདི་སྐད་ཅེས་གསོལ་ཏོ། །བདག་ནི་སྐྱེད་ཚལ་སྲུང་བ་འདིའི་ཆུང་མར་དགའ་བས་གཞན་དུ་ཡང་མི་འཚལ་ལོ༑ ༑ཡབ་རྒྱལ་པོ་བདག་གི་བསམ་པ་འདི་ལས་མི་བསྒྱུར་དུ་གསོལ་ཅེས་སྤྲིངས་པ་དང༌། རྒྱལ་པོས་ཐོས་ནས་བུ་མོ་འདི་ནི་ངོ་མཚར་ཡ་མཚན་ཆེའོ། །བུ་མོ་འདི་རྒྱལ་པོ་རིན་ཆེན་གོ་ཆའི་བུའི་མནའ་མར་བསླངས་ཏེ། རྒྱལ་བུ་རྒྱ་མཚོ་ནས་མ་འཁོར་བར་སྤྲང་པོ་འདི་ལྟ་བུའི་ཆུང་མར་དགའ་བ་འདི་ནི་ངའི་རིགས་སུན་ཏེ། ངའི་མགོ་ཡང་འདེགས་སུ་མེད་པ་འདི་ངོ་མཚར་ཆེ་ཞེས་ཡང་ཡང་འབོད་དུ་བཏང་བ་ལས། བུ་མོ་ཚིག་སྔ་མ་ལས་མ་འགྱུར་འགྲོར་མ་བཏུབ་བོ། །དེ་ནས་རྒྱལ་པོ་བུ་མོ་ལ་བྱམས་པས་ངོ་མ་བཟློགས་པར་གཉིས་ཀ་བསུས་ཏེ་ནང་དུ་བསྡུས་ནས་ཁྱོ་ཤུག་ཏུ་བསྡུས་སོ། །དེ་ནས་དུས་གཞན་ཞིག་ན་བུ་མོ་དེ་ཉིན་པར་རྟག་ཏུ་སོང་ཞིང་ནུབ་མོ་ཕྱིར་འོངས་པས། རྒྱལ་བུ་དོགས་པ་སྐྱེས་ཏེ་ཆུང་མ་ལ་སྨྲས་པ། ཁྱོད་བདག་གི་ཆུང་མ་བྱ་ཞེས་ཁྱོ་ཤུག་ཏུ་འདུས་ན། ཉིན་པར་རྟག་ཏུ་འགྲོ་ཞིང་མཚན་མོ་འབའ་ཞིག་ཕྱིར་འོངས་པས་འདིར་མི་རྟོག་པ་ལ་བལྟས་ན། ཁྱོད་གཞན་དུ་སེམས་པ་ཡོད་པར་ངེས་སོ༑ ༑བུ་མོས་དམ་བཅས་པ་བདག་ནི་ཁྱོད་འབའ་ཞིག་སེམས་ཏེ། བསམ་པ་གཞན་སྤུ་ཙམ་ཡང་མེད་དོ། །བདེན་པར་སྨྲས་པ་འདིས་ཁྱོད་ཀྱི་མིག་ཡ་གཅིག་མཐོང་བར་གྱུར་ཅིག ཅེས་སྨྲས་མ་ཐག་ཏུ་མིག་ཡ་གཅིག་གིས་མཐོང་བར་གྱུར་ཏོ། །དེ་ནས་གཏམ་གླེང་བ་ན། རྒྱལ་བུ་ལ་ཁྱོད་ཀྱི་ཕ་མ་དང་ཡུལ་གང་ནས་ཡིན་དྲིས་པ་དང༌། ཁྱོད་ཀྱིས་རྒྱལ་པོ་རིན་ཆེན་གོ་ཆ་ཞེས་པ་ཐོས་སམ་དེ་ནི་ངའི་ཕ་ཡིན་ཏེ། ཁྱོད་ཀྱིས་རྒྱལ་བུ་དགེ་དོན་བྱ་བ་ཐོས་སམ། དེ་ནི་བདག་ཡིན་ནོ། །ཞེས་སྨྲས་པ་དང༌། འོ་ན་ཅིའི་ཕྱིར་འདི་ལྟར་གྱུར་དྲིས་པས། རྒྱལ་བུས་ལོ་རྒྱུས་ཞིབ་ཏུ་བཤད་པ་ན། ཆུང་མས་རྒྱལ་བུ་སྡིག་དོན་གྱིས་ཁྱེད་ཀྱི་མིག་ཕྱུང་བ་འདི་ནི་འཇིག་རྟེན་གང་ན་ཡང་མི་སྲིད་པ་ཡིན་ན། ཁྱོད་དང་དེ་ཕྲད་ན་ཇི་ལྟར་བྱ་སྙམ། རྒྱལ་བུས༑ སྡིག་དོན་གྱིས་ངའི་མིག་ཕྱུང་བ་ཉེས་མོད་ཀྱི། བདག་ནི་དེ་ལ་ཅུང་ཟད་ཀྱང་མི་དགའ་བའམ་འཁོན་དུ་འཛིན་པ་མེད་དོ། །ཆུང་མས་སྨྲས་པ། ཚིག་དེ་ལ་བདག་ཡིད་ཆེས་པར་ཤིན་ཏུ་དཀའ་འོ། །རྒྱལ་བུས། བདག་སྡིག་དོན་ལ་མི་དགའ་བ་སྤུའི་ཉག་མ་ཙམ་མེད་ན་བདེན་པའི་ཚིག་དེས་བདག་གི་མིག་ཡ་གཅིག་འདིས་ཀྱང་མཐོང་བར་གྱུར་ཅིགཅེས་སྨྲས་མ་ཐག་ཏུ་མིག་ཡ་གཅིག་གིས་ཀྱང་གསལ་བར་མཐོང་བར་གྱུར་ཏོ། །དེར་བུ་མོ་ཤིན་ཏུ་དགའ་ནས། རང་གི་ཡབ་རྒྱལ་པོ་ལ། རྒྱལ་པོ་རིན་ཆེན་གོ་ཆའི་སྲས་དགེ་དོན་མཁྱེན་ནམ༑ རྒྱལ་པོས་ཤེས་སོ། །འོ་ན་རྒྱལ་པོ་གཟིགས་པར་བཞེད་དམ་བཞེད་ན་ད་ལྟར་བདག་གི་ཁྱིམ་ཐབ་བགྱི་བ་འདི་ལགས་སོ་སྨྲས་པས། རྒྱལ་པོ་བགད་དེ། བུ་མོ་འདི་མྱོས་སམ་ཅི་ཉེས། རྒྱལ་བུ་དེ་ནི་རྒྱ་མཚོ་ནས་ཕྱིར་མ་འཁོར་ན། སྤྲང་པོ་ལ་རྒྱལ་བུ་དགེ་དོན་ཡིན་ཞེས་སྨྲ། བུ་མོས་ཐུགས་མི་ཆེས་ན་གཟིགས་འཚལ། དེར་རྒྱལ་པོ་བལྟར་ཕྱིན་པ་དང་རྒྱལ་བུ་དངོས་སུ་འདུག་པས། ལྟོ་བ་ས་ལ་ཕབ་ནས་བདག་གི་ངོ་མ་ཤེས་པས་ནོངས་ཀྱིས་འགྱོད་དོ་ཞེས་སྨྲས་ནས། རྒྱལ་པོ་དེས་གསང་ནས་རྒྱལ་བུ་དགེ་དོན་ལམ་སྲང་ཞིག་ཏུ་བསྐྱལ་ཏེ༑ དགེ་དོན་རྒྱ་མཚོ་ནས་གདོད་འཁོར་བ་སྐད་བསྒྲགས་ཏེ། བློན་པོ་རྣམས་དང་བཅས་པས་དགེ་དོན་བསུས་ནས་ཕོ་བྲང་དུ་འོང་བ་དང༌། གདོད་བུ་མོ་ཡང་ཆུང་མར་བྱིན་པ་སྐད་དུ་བསྒྲགས་སོ། །དེའི་ཚེ་བྱ་ངང་པ་ཡང་ཕྱིར་ཡུལ་དུ་ཕྱིན་ཏེ་ཡི་གེ་བཀླགས་པས་དགེ་དོན་ཡོད་པར་ཤེས་ནས་སྡིག་དོན་བཙོན་དུ་བཟུང༌། རྒྱལ་པོ་ལི་ཤི་བར་གྱི་སྟེང་དུ་ཕོ་ཉ་བཏང་ནས༑ ངའི་བུ་དགེ་དོན་ཁྱོད་ཀྱི་ཡུལ་དུ་འོངས་ནས་ཉོན་མོངས་པར་ཐོས་ཀྱི་སྔར་མ་སྦྲན་པ་ཡང་ཉེས་སོ། །དེ་ཡང་གླང་ཆེན་དང་རྟ་ཡི་ཚོགས་མང་པོས་སྐྱོལ་ཅིགམ་བསྐྱལ་ན་ང་ཉིད་ཀྱང་འོང་ངོ་ཞེས་སྤྲིངས་སོ། །དེའི་ཚེ་དགེ་དོན་གྱིས་ཕྱུག་རྫིའི་དྲིན་དྲན་ནས་རྒྱལ་པོ་ལི་ཤི་བར་ལ་གསོལ་ཏེ། རྟ་དང་གླང་པོ་ཆེ་གོས་དང་ཁང་ཁྱིམ། ཞིང་དང་འབྲོག་དང་རིན་པོ་ཆེ་དང་བྲན་དང་ལས་བྱེད་སོགས་བྱ་དགའ་མང་དུ་བྱིན་ནས་ཚེ་གཅིག་ལ་བདེ་ཞིང་སྐྱིད་པར་བྱས་སོ། །དེ་ནས་རྒྱལ་པོ་རིན་པོ་ཆེ་གོ་ཆའི་ཕོ་ཉ་ཡང་དེར་ཕྱིན་ཅིང༌། རྒྱལ་པོ་ལི་ཤི་བར་གྱིས་གླང་པོ་ཆེ་ལྔ་བརྒྱ་རིན་པོ་ཆེས་བརྒྱན་ཏེ་གཡོག་ལྔ་བརྒྱ་དང༌། བུ་མོའི་གཡོག་གཞོན་ནུ་མ་ལྔ་བརྒྱ་དང༌། ཤིང་རྟ་ལྔ་བརྒྱ་སྙེད་ཀྱང་བརྫངས། རྒྱལ་པོ་ཉིད་བློན་པོ་དང་བཅས་ཏེ་འཁོར་བརྒྱ་སྟོང་དུ་མས་རོལ་མོ་སྣ་ཚོགས་བྱས་ཏེ་བུ་མོ་བསྐྱལ་ལོ། །ཕོ་ཉ་སྔར་ཕྱིན་ནས་རྒྱལ་པོ་རིན་པོ་ཆེ་གོ་ཆའི་བཙུན་མོའི་འཁོར་དང་བཅས་ཏེ་རྒྱལ་བུ་བསུའོ། །དེར་རྒྱལ་བུ་ས་ལ་བབ་ནས་ཕ་མ་ལ་ཕྱག་བྱས་ཤིང་བསྙུན་གསོལ་ནས། རྒྱལ་བུས་སྡིག་དོན་ག་རེ་ཞེས་སྨྲས་པས། ད་ལྟར་བཙོན་དུ་བཟུང་ངོ་སྨྲས་པ་དང༌། རྒྱལ་བུ་དེ་ཐོངས་ཤིག་གལ་ཏེ་མ་བཏང་ན་བདག་ཕོ་བྲང་དུ་མི་མཆིའོ། །ཞེས་གསོལ་པས། སྡིག་དོན་ཡང་བཏང་སྟེ་དེས་ཀྱང་བསུས་ཏེ་སྤུན་གཉིས་གཅིག་ལ་གཅིག་འཇུས་ཏེ་ནུ་བོ་ལ་སྔར་བས་ཀྱང་ལྷག་པར་བྱམས་པར་གྱུར་པས་ཐམས་ཅད་ངོ་མཚར་དུ་གྱུར་ཏོ། །དེ་ནས་ཕོ་བྲང་གི་ནང་དུ་འོངས་ནས་རིན་པོ་ཆེ་ག་རེ་ཞེས་དྲིས་པས། སྡིག་དོན་གྱིས་ལམ་དུ་ས་བསྐོས་ཏེ་སྦས་སོ། །དེར་ལེན་དུ་བཏང་བས་མ་རྙེད་པ་ལ། དགེ་དོན་དང་འགྲོགས་ནས་གནས་དེར་ཕྱིན་མ་ཐག་ཏུ་དགེ་དོན་གྱི་མཐོང་ནས་རྙེད་དོ། །དེ་ནས་ཕོ་བྲང་དུ་འོངས་ནས་རྒྱལ་ཕྲན་ལྔ་བརྒྱ་ཀུན་ལ་ནོར་བུ་རེ་རེ་བྱིན་ཞིང༌། གཅིག་པུ་ཞིག་བཞག་པ་ལག་ཏུ་ཐོགས་ཏེ་སྨོན་ལམ་བཏབ་པ་བཞིན༑ ཕ་མ་གཉིས་འདུག་སའི་རིན་པོ་ཆེའི་ཁྲི་དང་གདུགས་ཀྱང་བྱུང་ཞིང༌། བང་མཛོད་སྟོང་པ་རྣམས་ཀྱང་སྔར་བཞིན་དུ་གང་བར་གྱུར་ཏོ། །དེ་ནས་ཕྱོགས་ཐམས་ཅད་དྲིལ་བསྒྲགས་ཏེ་ད་སྟེ་ཞག་བདུན་ན་རྒྱལ་བུ་དགེ་དོན་གྱིས་རིན་པོ་ཆེ་སྣ་བདུན་གྱི་ཆར་འབེབས་ཀྱིས་ཐམས་ཅད་འདུས་ཤིག་ཅེས་བསྒོ་ནས། ནོར་བུ་རྒྱལ་མཚན་གྱི་རྩེར་བཏགས་ཏེ། ཕྱོགས་བཞིར་ཕྱག་འཚལ་ཞིང་ལག་པར་སྤོས་ཕོར་ཐོགས་ཏེ་ནོར་བུ་འདི་ཡིད་བཞིན་རིན་པོ་ཆེ་ཡང་དག་ཡིན་ན། ཐམས་ཅད་ཅི་འདོད་པའི་ཆར་ཡིད་བཞིན་དུ་ཕོབ་ཅིགཅེས་སྨྲས་མ་ཐག་ཏུ་རླུང་ལངས་པས་མི་གཙང་བ་ཕྱགས་ཏེ་ཆར་ཟིམ་བུས་རྡུལ་མི་ལྡང་བར་བྱས་ནས། ཟས་གོས་དང་རིན་པོ་ཆེའི་ཆར་ཕབ་པས་ཡུལ་ཐམས་ཅད་གང་སྟེ་ཐམས་ཅད་ཚིམས་པར་བྱས་སོ། །རྒྱལ་བུས་མི་རྣམས་ལ་སྨྲས་པ། ད་ནི་ཕོངས་པའི་སེམས་མེད་པར་ཐམས་ཅད་ཀྱིས་སྒོ་གསུམ་དགེ་བ་བཅུའི་ལས་ལ་བརྩོན་པར་གྱིས་ཤིག་ཅེས་བསྐུལ་བ་བཞིན་ཐམས་ཅད་ཀྱིས་ནན་ཏན་དུ་བསྒྲུབས་པས་ཚེ་འཕོས་པའི་དུས་སུ་མཐོ་རིས་ཀྱི་ལྷར་སྐྱེས་སོ། །དེའི་དུས་ཀྱི་ཕ་མ་གཉིས་ནི་ད་ལྟའི་རྒྱལ་པོ་ཟས་གཙང་མ་དང་ཡུམ་ལྷ་མཛེས་མ་རྒྱལ་བུ་དགེ་དོན་ནི་ང་ཉིད་ཡིན་ལ་རྒྱལ་པོ་ལི་ཤི་བར་ནི་འོད་སྲུང་དང༌། དེའི་ཚེ་རྒྱལ་བུའི་ཆུང་མར་གྱུར་པ་དེ་ནི་སྐྱེ་དགུའི་བདག་མོ་དང༌། སྡིག་དོན་ནི་ལྷས་བྱིན་ཡིན་ཏེ། འཛམ་བུའི་གླིང་གི་མི་ལ་ངའི་དྲིན་གྱིས་ཁྱབ་པ་ནི་ང་ཐོག་མར་སངས་རྒྱས་པ་ན། ལྷའི་སྲས་པོ་བརྒྱད་ཁྲི་འོང་བ་དང༌། ངའི་ཉེ་གནས་ལུང་བསྟན་པ་རྣམས་ཡིན་ནོ། །དེའི་ཚེ་དེའི་དུས་ན་དེ་ལྟར་ང་ལ་གནོད་པ་ཆེན་པོ་བྱས་ཀྱང་སྙིང་བརྩེ་བའི་སེམས་བསྐྱེད་ན། ད་མངོན་པར་སངས་རྒྱས་ནས་ཉོན་མོངས་པའི་སྒྲིབ་པ་ནི་ཟད། ཐུགས་རྗེ་ཆེན་པོས་རྒྱས་པར་ཁྱབ་པས་ན་གནོད་པ་ཅུང་ཟད་བྱས་པ་ལ་ཐུགས་བརྩེ་བ་ལྟ་ཅི་སྨོས་གསུངས། འདིས་ནི་བྱང་ཆུབ་སེམས་དཔའ་བཟོད་པའི་སྟོབས་སོགས་དང་དགེ་བཅུར་སྤྱོད་པའི་འབྲས་བུའང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་ཚེ། ཡུལ་དེའི་སྤྲང་པོ་ལྔ་བརྒྱ་ཞིག་རྟག་ཏུ་སངས་རྒྱས་དང་དགེ་འདུན་ལ་བརྟེན་ནས་འཚོ་བ་ལས། ཕྱིས་དེ་དག་སངས་རྒྱས་ཀྱི་བསྟན་པ་ལ་དད་ནས་རབ་ཏུ་བྱུང་བར་འདོད་ནས་བཅོམ་ལྡན་འདས་ལ་གསོལ་བ་དང༌། ངས་བསྟན་པའི་ཆོས་ནི་རྣམ་པར་དག་པ་སྟེ། བཙན་ཞན་དང་ཕྱུག་དབུལ་མེད་དེ། ཆུ་དང་འདྲ་སྟེ་བཟང་ངན་ཀུན་འཁྲུད་ཅིང༌། མེ་དང་འདྲ་སྟེ་ཆེ་ཆུང་ཀུན་འཚིག་པར་བྱེད་ལ། ནམ་མཁའ་དང་འདྲ་སྟེ་གང་ཡང་མི་ཆུད་པ་མེད་པས་ཡིད་བཞིན་དུ་གནང་ངོ་ཞེས་གསུངས་ཏེ། ཚུར་ཤོག་གིས་རབ་ཏུ་བྱུང་ཞིང་ཆོས་བསྟན་པས་ཐམས་ཅད་ཀྱིས་དགྲ་བཅོམ་པའི་གོ་འཕང་ཐོབ་བོ། །དེར་ཡུལ་གྱི་སྐྱེ་བོ་རྣམས་ཀྱི་རིགས་ངན་སྤྲང་པོའང་རབ་ཏུ་བྱུང་ངོ་ཞེས་བརྙས་ཤིང་དཔྱས་པར་གྱུར་ཏེ་དེ་དག་བདག་གི་སྟན་ལ་བཞག་ཅིང་སྣོད་ལ་འབག་པར་ཇི་ལྟར་བྱ་ཞེས་སྨྲས་སོ། །དེའི་ཚེ་རྒྱལ་བུ་རྒྱལ་བྱེད་ཀྱིས་སངས་རྒྱས་འཁོར་དང་བཅས་པ་བཤོས་ལ་སྤྱན་དྲངས་པ་ན། སངས་རྒྱས་དང་དགེ་འདུན་སྤྱན་འདྲེན་གྱིས་མུ་ལྟོ་བ་གསར་དུ་ཞུགས་པ་རྣམས་ནི་མ་ལགས་སོ་ཞེས་གསོལ་བས། ཕྱི་ཉིན་གདུགས་ཚོད་ལ་བབ་པ་ན། དགེ་སློང་གསར་ཞུགས་དེ་རྣམས་ལ། ཁྱེད་ནི་ཡོན་བདག་གིས་མ་བོས་ཀྱིས་བྱང་སྒྲ་མི་སྙན་དུ་སོང་ལ་ས་བོན་མ་བཏབ་མ་རྨོས་པར་སྐྱེས་པའི་འབྲས་ལོངས་ལ་ཡོན་བདག་གི་ཁྱིམ་དུ་ཟར་ཤོག་ཅིག་ཅེས་བཀའ་སྩལ་ནས་གཤེགས་སོ། །དགེ་སློང་དེ་དག་ཀྱང་དགྲ་བཅོམ་པའི་རྫུ་འཕྲུལ་གྱིས་བྱང་གི་སྒྲ་མི་སྙན་དུ་སོང་ནས། འབྲས་ཀྱི་ལྷུང་བཟེད་བཀང་སྟེ། སྤྱོད་ལམ་མཛེས་པར་སྟེང་གི་ནམ་མཁའ་ལ་ངང་པའི་རྒྱལ་པོ་ལྟར་རྒྱལ་བུ་རྒྱལ་བྱེད་ཀྱི་ཁྱིམ་དུ་ལྷགས་ནས། རིམ་བཞིན་དུ་འཁོད་དེ་འབྲས་ལ་ཟའོ། །དེ་རྒྱལ་བུ་རྒྱལ་བྱེད་ཀྱིས་མཐོང་བས༑ ལྷག་པར་དགའ་ཞིང་ངོ་མཚར་དུ་གྱུར་ནས། བཅོམ་ལྡན་འདས་ལ་འདི་ལྟ་བུའི་འཕགས་པ་གཟི་བརྗིད་དང་ཡོན་ཏན་དང་ལྡན་པ་སྤྱོད་ལམ་མཛེས་པར་ལྷགས་པ་ཕྱོགས་གང་ནས་མཆི་ཞེས་གསོལ་པ་དང༌། བཀའ་སྩལ་པ། འདི་དག་ནི་རྒྱལ་བུས་མ་བོས་བའི་དགེ་སློང་རྣམས་ཏེ། བྱང་གི་སྒྲ་མི་སྙན་དུ་ཕྱིན་ཏེ་འབྲས་བླངས་ནས་ཟ་བ་ཡིན་ནོ་གསུངས་པས༑ རྒྱལ་བུ་རྒྱལ་བྱེད་ཤིན་ཏུ་ངོ་ཚ་ཞིང་འགྱོད་དེ་བཟོད་གསོལ་ཕུལ་ཞིང༌། བཅོམ་ལྡན་འདས་ཀྱི་ཡོན་ཏན་ནི་བསམ་གྱིས་མི་ཁྱབ་སྟེ། རིགས་ངན་གྱི་སྤྲང་པོ་འདི་ལྟ་བུ་ཡང་ཚེ་འདིའི་བདེ་བ་ཐོབ་ཅིང་ཡུན་གྱི་དོན་ཆེན་པོའང་རྙེད་པར་གྱུར་ཏོ་སྙམ་དུ་སྤྲོ་བ་སྐྱེས་ནས་དེ་དག་གི་ལས་ཀྱི་རྒྱུ་ཞུས་པ་ན། སྔོན་བསྐལ་པ་གྲངས་མེད་པའི་ཕ་རོལ་དུ། འཛམ་བུ་གླིང་འདིར་གྲོང་ཁྱེར་ཝཱ་རཱ་ཎ་སཱི་ཞེས་བྱ་བ་ན་རི་དྲང་སྲོང་ལྷགས་ཞེས་པར་དྲང་སྲོང་ཉིས་སྟོང་ཞིག་གནས་ཏེ། དེའི་ཚེ་ལོ་བཅུ་གཉིས་སུ་ཆར་མི་འབེབས་པའི་ལྟས་མཐོང་བས། ཡུལ་དེ་ན་ཁྱིམ་བདག་སྡུམ་བྱེད་ཅེས་བྱ་བ་ཕྱུག་ཅིང་ལོངས་སྤྱོད་དང་ལྡན་པ་ཞིག་ཡོད་པ་དེའི་དྲུང་དུ་དྲང་སྲོང་ཉིས་སྟོང་པོ་སྔ་རྗེས་སུ་ལྷགས་ཏེ་བདག་ཅག་ལ་ལོ་བཅུ་གཉིས་ཀྱི་བར་དུ་ཟས་དང་སྐོམ་ཡོད་དམ་དྲིས་པས་ཁྱིམ་བདག་གིས་ཀྱང་བང་མཛོད་སྲུང་བ་ལ་དྲིས་ནས་ཡོད་པར་ཁས་བླངས་ཏེ། དྲང་སྲོང་ཉིས་སྟོང་པོ་ལ་འཚོ་བ་སྦྱར་བའི་ལས་མི་ལྔ་བརྒྱ་བསྐོས་ནས་བསོད་སྙོམས་སྦྱོར་དུ་བཅུག་གོ །དེའི་ཚེ་ལས་མི་དག་བསོད་སྙོམས་ཀྱི་གཡོས་བྱེད་པ་ལ་ཡུན་རིང་བར་གྱུར་ཏེ་སྐྱོ་ནས། བདག་ཅག་འདི་ལྟར་རྟག་ཏུ་ཉོན་མོངས་པར་གྱུར་པ་ནི་སྤྲང་པོ་འདི་དག་གི་ཕྱིར་རོ་ཞེས་སྨྲས་སོ། །དེའི་ཚེ་རྟག་ཏུ་གདུགས་ཚོད་ལ་བབ་པ་ན་སྤྱན་འདྲེན་པའི་ལས་མི་གཅིག་བསྐོས་ཡོད་པ་དེ་ལ་ཁྱི་ཞིག་ཀྱང་ཡོད་དེ། ཁྱི་དེ་རྟག་ཏུ་སྤྱན་འདྲེན་གྱི་ཕྱི་བཞིན་དུ་སོང་བ་ལས། ཉིན་གཅིག་མི་དེས་སྤྱན་འདྲེན་བརྗེད་པ་དང༌། ཁྱི་དེ་གདུགས་ཚོད་ཀྱི་དུས་སུ་དྲང་སྲོང་དེ་དག་གི་དྲུང་དུ་སོང་ནས་སྐད་ཆེན་པོས་ཟུག་པ་དང༌༑ དྲང་སྲོང་དེ་དག་གིས་ཀྱང་གདུགས་ཚོད་ལ་བབ་པར་ཤེས་ཏེ་བསོད་སྙོམས་ལ་གཤེགས་སོ། །ཕྱི་ཞིག་ན་དྲང་སྲོང་དེ་དག་གིས། ཁྱིམ་བདག་ལ། ད་ནི་ཆར་འོང་གིས་ཞིང་ལས་བྱེད་དུ་ཆུག་ཅིག་ཅེས་བསྒོ་བ་དང༌། དེས་ཀྱང་ཞིང་ལས་བྱེད་བཅུག་སྟེ་ནས་དང་གྲོ་ལ་སོགས་བའི་འབྲུ་མང་པོ་ས་བོན་དུ་བཏབ་པ་ལས། རིང་པོར་མ་ལོན་པར་ཐམས་ཅད་ལ་ཀུ་བ་ཆེན་པོ་རེ་སྐྱེས་ཏེ། དེ་ཉིད་བཀས་པ་ན། ནང་དུ་ཅི་དང་ཅི་བཏབ་པའི་འབྲས་བུས་གང་བར་གྱུར་ནས་ཁྱིམ་བདག་གི་བང་བ་ཀུན་གང་བར་གྱུར་ཏེ་ཀུན་ངོ་མཚར་དུ་གྱུར་པ་ན༑ ལས་བྱེད་ཀྱི་མི་ལྔ་བརྒྱ་པོ་ཡང་འགྱོད་པ་སྐྱེས་ནས་སྔར་ཚིག་ངན་སྨྲས་པ་ལ་འགྱོད་ཚངས་བྱས་ཏེ་སོ་སོ་ནས་བདག་ཀྱང་མ་འོངས་པའི་དུས་ན་འཕགས་པ་དང་ཕྲད་ནས། རྣམ་པར་གྲོལ་བར་གྱུར་ཅིག་ཅེས་སྨོན་ལམ་བཏབ་བོ། །སྤྲང་པོ་ལྔ་བརྒྱ་པོ་འདིས་ཚིག་ངན་སྨྲས་པས་སྐྱེ་བ་ལྔ་བརྒྱའི་བར་དུ་རྟག་ཏུ་སྤྲང་པོར་གྱུར་ཏེ་འགྱོད་ཚངས་བྱས་ཏེ་སྨོན་ལམ་བཏབ་པས་ད་ལྟ་ང་དང་ཕྲད་དེ་འཁོར་བའི་མཐར་ཕྱིན་ཏོ། །དེའི་ཚེ་དེའི་དུས་ཀྱི་ཁྱིམ་བདག་ཕྱུག་པོ་སྡུམ་བྱེད་དེ་ནི་ང་ཡིན་ལ། བང་མཛོད་སྲུང་བ་དེ་ནི་རྒྱལ་བུ་རྒྱལ་བྱེད་དང༌།ཉིན་རེ་བཞིན་སྤྱན་འདྲེན་པའི་མི་དེ་ནི་རྒྱལ་པོ་ཨུ་དྲ་ཡ་ན་དང་ཁྱི་དེ་ནི་ཁྱིམ་བདག་སྐད་སྙན་ཡིན་ཏེ་དེའི་དབང་གིས་སྐྱེ་བ་ཐམས་ཅད་དུ་སྐད་སྙན་པར་གྱུར་ཏོ། །དེའི་ཚེ་ན་ལས་བྱེད་པའི་མི་ལྔ་བརྒྱ་པོ་ནི་དགྲ་བཅོམ་པ་ལྔ་བརྒྱ་པོ་འདི་དག་ཡིན་ནོ་གསུངས། འདིས་ནི་སྦྱིན་པའི་ཕན་ཡོན་དང་ངག་གི་ཉེས་པར་སྤྱོད་པའི་འབྲས་བུ་སོགས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། གྲོང་ཁྱེར་གྱི་མི་རྣམས་ཆོས་ཉན་དུ་ཆས་པ་དང༌། གྲོང་དེ་ན་བྲམ་ཟེ་ལོང་བ་གཅིག་ལམ་ཀ་ན་འདུག་པ་ལས་མི་མང་པོ་སོང་བ་ལས་ཁྱེད་རྣམས་མྱུར་བར་གར་འདོང་ཞེས་དྲིས་པས། མི་རྣམས་ཀྱིས་ཁྱོད་ཀྱིས་མ་ཐོས་སམ༑ དེ་བཞིན་གཤེགས་པ་འཇིག་རྟེན་དུ་བྱོན་ཏེ། ད་ལྟར་ཡུལ་འདི་ན་བཞུགས་ཤིང་ཆོས་སྟོན་པས་བདག་ཅག་ཆོས་ཉན་དུ་འགྲོའོ་ཟེར། བྲམ་ཟེ་དེ་ནི་སྐད་བརྒྱད་ལ་ཤིན་ཏུ་མཁས་པ་ཞིག་སྟེ། སྐད་དུ་ཕྱུང་བ་ཙམ་གྱིས་དབང་ཐང་དང་ཚེ་རིང་ཐུང་སོགས་ཤེས་པར་ནུས་ཏེ། སྐད་བརྒྱད་ནི། བྱ་བང་གི་སྐད་དང༌། ཁྭ་ལྟ་བུའི་སྐད་དང༌། སྐད་འཛེར་འཛེར་པོ་དང༌།གླང་པོ་ཆེའི་སྐད་དང༌། རྔའི་སྐད་དང༌། འབྲུག་གི་སྐད་དང༌། དྲིལ་གྱི་སྐད་དང༌། ཚངས་པའི་སྐད་དང་བརྒྱད་དོ། །དེའི་ཚེ་བྲམ་ཟེ་དེས་མི་རྣམས་ལ་བདག་ནི་སྐད་ལ་ཤིན་ཏུ་མཁས་ཏེ་ཡང་དག་པར་སངས་རྒྱས་ཡིན་ན་ཚངས་པའི་སྐད་དང་ལྡན་པར་རིགས་ཀྱི། ཁོ་བོ་ཡང་ཁྲིད་ལ་འགྲོགས་ཏེ་འདོང་ངོ༌། །དེ་དག་གིས་ཀྱང་ཁྲིད་དེ་སོང་བ་ལས། ཕྱོགས་དེར་ཉེ་བར་གྱུར་ཏེ། སངས་རྒྱས་ཀྱི་གསུང་དབྱངས་དེ་ཐོས་ནས་ལོང་བ་དགའ་མགུ་རངས་ནས་དད་པ་སྐྱེས་ཏེ། མིག་གཉིས་ཀྱང་རང་བྱེར་གྱུར་ནས་སངས་རྒྱས་ཀྱི་མཚན་དཔེའི་སྐུ་མངོན་སུམ་དུ་མཐོང་ཞིང༌། དེར་ཆོས་བསྟན་པས་རྒྱུན་དུ་ཞུགས་པའི་འབྲས་བུ་ཐོབ་ནས་རབ་ཏུ་བྱུང་བར་གསོལ་པ་དང༌། སྟོན་པས་ཚུར་ཤོག་གིས་བསྙེན་པར་རྫོགས་ནས་རིམ་གྱིས་དགྲ་བཅོམ་པར་གྱུར་ཏོ། །དེར་ཐམས་ཅད་ངོ་མཚར་དུ་གྱུར་ནས་ཀུན་དགའ་བོས་དེའི་དོན་གསོལ་པ་ན། བཀའ་སྩལ་པ། བྲམ་ཟེ་ལོང་བ་འདི་ལ་དུས་འདི་འབའ་ཞིག་ཏུ་མིག་བྱིན་པར་མ་ཟད། འདས་པའི་དུས་ན་ཡང་མིག་བྱིན་ཏེ། སྔོན་འདས་པའི་དུས་བསྐལ་པ་གྲངས་མེད་པའི་ཕ་རོལ་ན། འཛམ་བུ་གླིང་འདིར་ཡུལ་སུ་ཀ་ལ་ད་ཞེས་བྱ་བ་ན། རྒྱལ་པོ་མིག་འབྱེད་ཅེས་བྱ་བ་ཞིག་ཡོད་དེ། དེས་བྲག་དང་རྩིག་པ་ལ་ཡང་ཐོགས་པ་མེད་པར་དཔག་ཚད་བཞི་བཅུ་ཚུན་ཆད་མཐོང་བས་མཚན་དེ་སྐད་དུ་བཏགས་ཏེ། འཛམ་བུ་གླིང་གི་རྒྱལ་ཕྲན་བརྒྱད་ཁྲི་བཞི་སྟོང་ཀུན་ལ་དབང་བྱེད་དོ། །རྒྱལ་པོ་དེ་ལ་བཙུན་མོ་དང་ཕོ་བྲང་གི་སླས་ཉི་ཁྲི་ཡོད་དེ། རྒྱལ་བུ་ལྔ་བརྒྱ་ཡོད་དོ། །རྒྱལ་ཚབ་ནི་ཚུལ་ཁྲིམས་བཟང་པོ་ཞེས་བྱ་སྟེ༑ རྒྱལ་པོ་དེ་ཚུལ་བཞིན་དུ་རྒྱལ་པོ་བྱེད་པས། སེམས་ཅན་ཐམས་ཅད་ལ་བུ་གཅིག་པ་དང་འདྲ་བར་སེམས་ཏེ། དེའི་མཐུས་དུས་སུ་ཆར་བབས་ཤིང་ལོ་ལེགས་ཏེ་ཡུལ་ཁམས་ཐམས་ཅད་བདེ་ཞིང་སྐྱིད་དོ། །དེར་རྒྱལ་པོ་དེས་འདི་སྙམ་དུ། བདག་ཚེ་སྔོན་མའི་བསོད་ནམས་ཀྱི་མིའི་རྒྱལ་པོར་གྱུར་ཏེ། ནོར་བུ་རིན་པོ་ཆེ་དང་ལོངས་སྤྱོད་ཆེན་པོ་དང་ལྡན་ཞིང་ཐམས་ཅད་ཀྱི་ངག་ཉན་མོད། ཚེ་འདི་ལ་ཕྱི་མའི་འབྲས་བུ་མ་བསྐྱེད་ན་སྡུག་བསྔལ་བར་འགྱུར་བས་བསོད་ནམས་བསགས་པར་རིགས་སོ་སྙམ་ནས་དཀོར་མཛོད་ཐམས་ཅད་སྦྱིན་པར་བཏང་ཞིང༌། རྒྱལ་ཕྲན་བརྒྱད་ཁྲི་བཞི་སྟོང་ལའང་དེ་བཞིན་དུ་བསྒོའོ། །དེའི་ཚེ་མཐའ་འཁོབ་ཀྱི་རྒྱལ་ཕྲན་ས་ལ་ད་བར་ནེ་ཞེས་བྱ་བ་ཞིག་རྒྱལ་པོ་དེའི་བཀའ་མི་ཉན་ཞིང་ཆོས་མ་ཡིན་པས་རྒྱལ་སྲིད་བྱེད་དོ། །རྒྱལ་ཕྲན་དེ་ལ་བློན་པོ་མཁས་པ་བློ་གྲོས་དང་ལྡན་པ་ལོ་ད་ར་བྱ་བ་ཞིག་ཡོད་དེ། དེས་རྒྱལ་པོའི་བཀའ་ནི་གཅོག་ཏུ་མི་རུང་ངོ་ཞེས་གྲོས་བྱས་ཀྱང་མི་ཉན་པར་བློན་པོ་དེ་ལ་ཕྱིར་ཞིང་ཁྲོའོ། །དེ་ནས་བློན་པོ་དེས་འདི་ཉིད་མེད་པར་བྱའོ་སྙམ་ནས་གྲོས་བྱས་པ་ལས་གསང་ཤོར་ནས་རྒྱལ་པོའི་དམག་གིས་བློན་པོ་དེ་ཉིད་འཛིན་དུ་བྱུང་བ་ན་བློན་པོ་དེ་རྟ་མགྱོགས་པ་ལ་ཞོན་ནས་བྲོས་ཏེ་དཔུང་གིས་རྗེས་སྙེགས་པ་ན་བློན་པོ་དེ་འཕོང་སྐྱེན་པ་ཞིག་པས་མི་བཅོ་ལྔ་མདའ་འཕངས་ཏེ་བསད་ནས། རྒྱལ་པོ་མིག་འབྱེད་ཀྱི་དྲུང་དུ་ཕྱིན་ཏེ་ཕྱག་འཚལ་ནས་གཏམ་བྱས་པས་རྒྱལ་པོ་ཡང་དགའ་ནས་བློན་པོར་བཅུག་གོ ༑དེ་ནས་བློན་པོ་དེས་དཔུང་གི་ཚོགས་བསྡུས་ཏེ། རྒྱལ་ཕྲན་དེ་དབབ་པར་གསོལ་བ་དང༌།རྒྱལ་པོས་ཀྱང་གནང་སྟེ་དེ་ཉིད་ཀྱིས་དཔུང་གིས་ཚོགས་བསྡུས་པ་ན། གཏམ་དེ་རྒྱལ་ཕྲན་དེས་ཐོས་ནས་སེམས་ཤིན་ཏུ་མི་དགའ་བར་གྱུར་པ་ལ། ཡུལ་དེ་ན་ཡོད་པའི་བྲམ་ཟེ་མ་རུངས་པ་ཞིག་ཡོད་པ་དེས་གྲོས་བྱས་ནས་རྒྱལ་པོ་མིག་འབྱེད་དེ་ཕ་མ་མ་གཏོགས་པ་གཞན་ཅི་ལ་ཡང་མི་ཆགས་ཏེ་སྦྱིན་པ་བྱེད་དོ་ཞེས་ཐོས་ནས། དེའི་མིག་སློང་སྟེ་བྱིན་ན་དམག་ཀྱང་མི་འདྲེན་པར་འགྱུར་རོ་སྨྲས་ནས། ཡུལ་དེ་ན་བྲམ་ཟེ་ལོང་བ་ཞིག་ཡོད་པ་དེ་རྒྱལ་པོའི་སྤྱན་སློང་དུ་བཏང་ངོ༌། །དེའི་ཚེ་མིག་འབྱེད་ཀྱི་ཡུལ་དུ་ལྟས་ངན་པ་སྣ་ཚོགས་བྱུང་ཞིང༌༑ བྲམ་ཟེ་ཡང་མཐར་གྱིས་ཡུལ་དེར་ཕྱིན་ནས་རྒྱལ་པོ་ལ་སྤྱན་སྩོལ་བར་གསོལ་བ་བཏབ་པས། རྒྱལ་པོ་རབ་ཏུ་དགའ་ནས་ཞག་བདུན་ནས་སྦྱིན་པར་ཁས་བླངས་ཏེ། དེའི་བར་ལ་དྲིལ་བསྒྲགས་ནས་རྒྱལ་ཕྲན་བརྒྱད་ཁྲི་བཞི་སྟོང་སྙེད་ལ་སྦྲན་ནོ། །དེར་ཐམས་ཅད་འདུས་ནས་བློན་པོ་དང༌། བཙུན་མོ་དང༌། ཕོ་བྲང་གི་སླས་དང༌། རྒྱལ་བུ་ལྔ་བརྒྱ་སྙེད་བཅས་ཀྱིས་སྤྱན་མི་སྦྱིན་པར་གསོལ་བ་བཏབ་ཅིང༌། རྒྱལ་ཚབ་ཚུལ་ཁྲིམས་བཟང་པོས་ཀྱང༌། རྒྱལ་པོའི་སྤྱན་གྱི་ཚབ་ཏུ་བདག་གི་མིག་སྦྱིན་པར་གསོལ་བ་ན། རྒྱལ་པོས་རྒྱལ་ཕྲན་ལ་སོགས་པའི་འཁོར་གྱི་ཚོགས་དེ་དག་ལ། ཁམས་གསུམ་གྱི་རྒྱུད་དྲུག་ཏུ་འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་རྡུལ་ཕྲ་མོ་སྙེད་ཀྱི་ལུས་དང་མིག་ཆུད་ཟོས་ན་ལན་འགའ་ཡང་སྦྱིན་པར་མ་བྱས། སངས་རྒྱས་ཀྱི་བྱང་ཆུབ་བཙལ་མ་མྱོང་བར་དེ་དག་རུལ་ཞིང་འཇིག་པར་གྱུར་པས། ད་རེས་ཤ་ཡི་མིག་འདི་བྱིན་ལ་སངས་རྒྱས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་སྤྱན་ཐོབ་པར་བྱའོ། །ནམ་ངའི་སྨོན་ལམ་འདི་གྲུབ་ན་ཁྱོད་ལ་ཡང་རྣམ་པར་དག་པའི་ཆོས་ཀྱི་མིག་སྦྱིན་པར་བྱའོ། །ཁྱེད་ངའི་བླ་ན་མེད་པའི་བྱང་ཆུབ་ཀྱི་སེམས་ཀྱི་བར་དུ་མ་གཅོད་ཅིག་ཅེས་བསྒོས་ནས་མི་ཞིག་བཙལ་ཏེ། དེའི་ལག་ཏུ་གྲི་བྱིན་ཏེ། ངའི་མིག་ཕྱུངས་ཤིག་ཅེས་བསྒོ་ནས། དེས་ཀྱང་ཕྱུང་སྟེ་རྒྱལ་པོའི་ལག་ཏུ་བཞག་པ་དང༌། མིག་དེ་ཉིད་ཐོགས་ཏེ། བདག་གི་མིག་སྦྱིན་པ་བྱིན་པ་འདིས་མངོན་པར་རྫོགས་པར་འཚང་རྒྱ་བར་ཤོག་ཅིགགལ་ཏེ་མངོན་པར་རྫོགས་པར་འཚང་རྒྱ་ན་བྲམ་ཟེ་ལོང་བས་ངའི་མིག་ཐོབ་མ་ཐག་ཏུ་མཐོང་བར་གྱུར་ཅིགཅེས་སྨོན་ལམ་བཏབ་སྟེ་བྲམ་ཟེའི་མིག་ཏུ་བཅུག་པས་དེའི་མོད་ལ་མཐོང་བར་གྱུར་ནས། བྲམ་ཟེས། རྒྱལ་པོའི་སྤྱན་འདིར་མཐོང་བར་གྱུར་ཏེ། མཐོང་བ་འདིས་འཚལ་གྱིས་ཡ་གཅིག་ནི་མི་འཚལ་ལོ་ཞེས་གསོལ་ཏོ། །རྒྱལ་པོས་ཁོ་བོའི་མིག་གཉིས་ཁྱོད་ལ་སྦྱིན་པར་བྱས་པས་ཡ་གཅིག་བཞག་ན་སྔར་སྨྲས་པ་དང་འགལ་ལོ་ཞེས་བསྒོ་ནས་མིག་ཡ་གཅིག་ཀྱང་སྔ་མ་བཞིན་དུ་སྨོན་ལམ་དང་བཅས་ཏེ་བཅུག་པས་བྲམ་ཟེའི་མིག་གཉིས་ཀས་མཐོང་བར་གྱུར་ཏོ། །དེའི་ཚེ་ས་གཡོས་པའི་རྐྱེན་གྱིས་བསྐུལ་ནས། ལྷ་རྣམས་སྟེང་གི་ནམ་མཁར་ལྷགས་ཏེ། ལྷ་རྫས་ཀྱི་མེ་ཏོག་དང་སྤོས་ཀྱིས་མཆོད་ནས་ལེགས་སོ་ལེགས་སོ་ཞེས་བསྟོད་དོ། །བརྒྱ་བྱིན་ཡང་དེར་འོངས་ནས་བྱང་ཆུབ་སེམས་དཔའ་ལ་ཤིན་ཏུ་སྤྱད་པར་དཀའ་བའི་ལས་འདིས་རྣམ་པར་སྨིན་པ་ཅི་ཞིག་འདོད། བྱང་ཆུབ་སེམས་དཔས༑ ཁམས་གསུམ་གྱི་བདེ་བ་འདོད་པ་མ་ཡིན་གྱིས། བསོད་ནམས་འདིས་མངོན་པར་བྱང་ཆུབ་ནས་སེམས་ཅན་ཐམས་ཅད་མྱ་ངན་ལས་འདས་པའི་བདེ་བ་ལ་འགོད་པའི་ཕྱིར་རོ༑ ༑བརྒྱ་བྱིན་གྱིས། འདི་ལྟར་མིག་ཕྱུང་བས་སྡུག་བསྔལ་བར་གྱུར་ན་འགྱོད་པའམ་ཁྲོ་བའི་སེམས་མ་བྱུང་ངམ། བྱང་ཆུབ་སེམས་དཔས། བདག་གི་མིག་སྦྱིན་པ་འདི་ལ་འགྱོད་པ་ཡང་མེད་ལ། བླ་ན་མེད་པའི་བྱང་ཆུབ་ཐོབ་པར་འགྱུར་ཞེ་ན་བདེན་པར་སྨྲ་བ་འདིས་བདག་གིས་མིག་གཉིས་སྔོན་བཞིན་དུ་མཐོང་བར་གྱུར་ཅིག ཅེས་སྨྲས་མ་ཐག་ཏུ་སྔར་བས་ཀྱང་གསལ་བར་གྱུར་པས་ལྷ་མི་ཐམས་ཅད་རབ་ཏུ་དགའ་བར་གྱུར་ཏོ། །དེ་ནས་རྒྱལ་པོས་བྲམ་ཟེ་དེ་ལ། ངས་མིག་བྱིན་པས་ཁྱོད་ཀྱང་མཐོང་བར་གྱུར་གྱི། ནམ་སངས་རྒྱས་པ་ན་ཡང་ཁྱོད་ལ་ཆོས་ཀྱི་མིག་སྦྱིན་པར་བྱའོ། །རིན་པོ་ཆེ་འདི་དག་ཀྱང་ཁྱེར་ལ་ཕྱིར་སོང་ཤིག ཅེས་རིན་པོ་ཆེ་ཡང་མང་དུ་བྱིན་ཏེ། དེ་ཉིད་ཕྱིར་འཁོར་བ་ན། རྒྱལ་ཕྲན་དེས་ཀྱང་བསུས་ཏེ། ཇི་ལྟར་གྱུར་པའི་གཏམ་རྒྱས་པར་བཤད་པས། དེ་ཉིད་དུ་སྙིང་གས་ཏེ་ཚེ་འཕོས་སོ༑ ༑དེའི་དུས་ཀྱི་རྒྱལ་པོ་སྤྱན་འབྱེད་ནི་ང་ཡིན་ལ། ས་ལ་ད་བར་ནི་ལྷས་བྱིན་དང༌། བྲམ་ཟེ་མིག་སློང་བ་དེ་ནི་ད་ལྟར་གྱི་བྲམ་ཟེ་འདི་ཡིན་ཏེ། སྔར་ཡང་མིག་བྱིན་ད་ལྟར་གྱི་བར་དུ་ཤེས་རབ་ཀྱི་མིག་བྱིན་ཏེ། ཁྱེད་ཀྱི་ཕྱིར་སྐྱེ་བ་ཐམས་ཅད་དུ་དཀའ་བ་སྤྱད་ནས་མངོན་པར་སངས་རྒྱས་སོ། །ཁྱོད་ཀྱང་འབྱུང་བའི་ལམ་ལ་རྩོམ་པར་གྱིས་ཤིག་ཅེས་བཀའ་སྩལ་ཏོ༑ ༑འདིས་ནི་བྱང་ཆུབ་སེམས་དཔའ་དཀའ་སྤྱད་དང་བསོད་ནམས་ཀྱི་སྟོབས་རྣམས་དང་ལེགས་པར་བསླབ་པ་ལ་མི་ཉན་པའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་གསལ་རྒྱལ་གྱི་བློན་པོ་ཞིག་གི་ཆུང་མ་སེམས་ཅན་དང་ལྡན་པར་གྱུར་ནས། ཁྱེའུ་མཚན་དང་ལྡན་པ་གཟུགས་བྱད་དཔེ་ཟླ་དང་བྲལ་བ་ཞིག་སྐྱེས་ཏེ་མིང་མི་གདུང་བ་ཞེས་བྱ་བར་བཏགས་སོ། །དེ་ཆེར་སྐྱེས་པ་ན་སྟོབས་ཀྱང་གྱད་སྟོབས་པོ་ཆེའི་ཚད་དུ་ཕྱིན་ཏེ། མི་སྟོང་ཕྲག་ཀྱང་ཐུབ་པར་ནུས་པ། ནམ་མཁའ་ལ་བྱ་འཕུར་བ་ཡང་འཕྱང་གི་ཟིན་ཅིང༌། མགྱོགས་ཁྱད་ཀྱང་རྟ་དང་བང་མཉམ་པར་གྱུར་ཏོ། །དེའི་ཚེ་ཡུལ་དེ་ན་བྲམ་ཟེའི་སློབ་དཔོན་གཅིག་སློབ་མ་ལྔ་བརྒྱ་དང་བཅས་ཏེ་གནས་པ་ལས། ཁྱེའུ་དེ་ཡང་རིག་བྱེད་སློབ་ཏུ་ཕྱིན་པས་གཞན་གྱི་ལོར་བསླབ་པ་བས་དེས་ཞག་གཅིག་བསླབ་པས་བྱང་བར་གྱུར་པས། རིང་པོར་མ་ཐོགས་པར་ཐམས་ཅད་ཁོང་དུ་ཆུད་དོ། །དེ་ནས་སྐབས་དེར་བྲམ་ཟེའི་སློབ་དཔོན་དེ་འཁོར་དང་བཅས་པ་སྦྱིན་བདག་གཅིག་གི་རྩར་ཟླ་བ་གསུམ་དུ་མགྲོན་དུ་གཉེར་བ་ལས། ཁྱེའུ་མི་གདུང་བ་ཁྱིམ་གྱི་སོ་ཚིས་ལ་བཞག་གོ །དེར་སློབ་དཔོན་གྱི་ཆུང་མ་དེ་ཁྱེའུ་ལ་ཆགས་ནས་འདོད་པའི་དུས་བཏབ་པ་ན། བདག་ནི་བྲམ་ཟེ་ཡིན་པས་བྲམ་ཟེའི་ཆོས་ཀྱིས་སློབ་དཔོན་གྱི་ཆུང་མ་དང་ཉལ་དུ་མི་རུང་སྟེ་དེ་བས་བདག་ཤི་ཡང་བླ་སྟེ་མི་ཕོད་དོ་སྨྲས་ནས་དང་དུ་མ་བླངས་པས། བུད་མེད་དེས་འཁོན་དུ་བཟུང་ནས་བྲམ་ཟེའི་སློབ་དཔོན་དེ་འོང་བའི་སྔ་རོལ་དུ། གོས་ཀྱང་དྲལ་གདོང་ཡང་སྦར་མོས་བྲད་ནས། ས་རྡུལ་གྱིས་གོས་ཤིང་རྨ་བབ་པ་ལྟར་ཅང་མི་སྨྲ་བར་ས་ལ་ཉལ་ལོ༑ ༑དེར་བྲམ་ཟེ་འོང་སྟེ་དྲིས་པ་ན། ཁྱོད་ཀྱིས་རྟག་ཏུ་བསྟོད་པའི་མི་གདུང་བ་དེས་ནི་ཁྱོད་སོང་བའི་འོག་ཏུ་རྟག་པར་ཁོ་མོ་ལ་ཉལ་བར་བསྒྲུབས་ཏེ། ཁོ་མོས་མ་བཏུབ་པས་གོས་ཀྱང་འདྲལ་གདོང་ལ་རྨ་ཡང་བྱུང་བ་ཡིན་ཏེ། ཁྱོད་ལ་འདི་འདྲ་བའི་སློབ་མ་ཡོད་པ་ཞེས་རྫུན་དུ་སྨྲས་པས། བྲམ་ཟེའི་སློབ་དཔོན་དེ་ཤིན་ཏུ་ཁྲོས་ནས། འདི་ནི་བློན་པོའི་བུ་ཆེན་པོ་སྟོང་ཐུབ་ཡིན་པས་དངོས་སུ་རྒོལ་བར་མི་ནུས་ཀྱི་ཐབས་ཤིག་བྱའོ་སྙམས་ཏེ། བྲམ་ཟེ་དེས་མི་གདུང་བ་ལ་དགའ་བ་ལྟར་བྱས་ཏེ། ང་ལ་གསང་བའི་ཆོས་གཅིག་པུ་ཡོད་པ་སྔོན་ཆད་གཞན་ལ་མ་བསྟན་པ་དེ་ད་ཁྱོད་ལ་བསྟན་གྱི། ཁྱོད་ཀྱིས་ཉིན་ཞག་བདུན་དུ་མི་སྟོང་གི་མགོ་བོ་ཆོད་ལ་སོར་མོ་རེ་རེ་བླངས་ནས་ཕྲེང་བར་བྱས་ནས་ལུས་ལ་དཀྲིས་ན། ཚངས་པའི་ལྷ་མངོན་སུམ་དུ་མཐོང་སྟེ། ཚེ་འཕོས་མ་ཐག་པར་ཚངས་པའི་ལྷར་སྐྱེའོ་སྨྲས་པས། ཁྱེའུ་ཡིད་མ་ཆེས་ནས། སྲོག་བཅད་པས་ཚངས་པའི་ལྷར་སྐྱེས་པ་ནི་རིགས་པ་མ་ལགས་སོ་སྨྲས་པ་དང༌། སློབ་དཔོན་དེས་ཁྱོད་ཁོ་བོའི་སློབ་མ་ཡིན་ན་ཁོ་བོས་བསྟན་པའི་མན་ངག་མི་ཉན་ཏམ་ཅི་སྟེ་ཡིད་མི་ཆེས་ན་འདིར་མ་འདུག་པར་གར་དགའ་བར་སོངས་ཤིག་ཅེས་སྤྱོས་ནས་སྨྱོ་བྱེད་ཀྱི་སྔགས་ཀྱི་བཏབ་པའི་རལ་གྲི་གཅིག་ས་ལ་བཙུགས་པ་ན། ཁྱེའུ་མི་གདུང་བ་ཁྲོ་བའི་སེམས་ཆེར་སྐྱེས་ནས། རལ་གྲི་དེ་ཐོགས་ཏེ་སྒོའི་ཕྱི་རོལ་དུ་རྒྱུགས་ནས༑ མི་འཕྲད་ཚད་བསད་པ་དང༌། མི་དགུ་བརྒྱ་དང་དགུ་བཅུ་རྩ་དགུ་བསད་ནས་གཅིག་གིས་མ་ལོང་བར་སོར་མོའི་ཕྲེང་བ་བྱས་ཏེ། གཅིག་བཙལ་བས་ཀུན་བྲོས་ཏེ་མ་རྙེད་དོ། །དེ་ལྟར་ཞག་བདུན་དུ་ཁ་ཟས་མེད་པར་འཁྱམས་པ་ཁྱེའུ་དེའི་མས་ཐོས་ཤིང༌། གཞན་སུ་ཡང་དེའི་དྲུང་དུ་འགྲོ་བར་མི་ནུས་པས། མ་རང་ཉིད་ཀྱིས་ཁ་ཟས་ཐོགས་ཏེ་སོང་བ་དང༌། མ་དེ་ཡང་གསོད་པར་བསམ་ནས་རལ་གྲི་ཐོགས་ནས་བརྒྱུགས་པ་ན། མ་དེས་ཁྱོད་མཚམས་མེད་པའི་ལས་མ་བྱེད་པར་ཅིས་ཀྱང་དགོས་ན་སོར་མོ་ཉིད་བཅད་ན་མི་རུང་ངམ་ཞེས་སྨྲས་སོ༑ ༑དེའི་ཚེ་བཅོམ་ལྡན་འདས་ཀྱིས་འདུལ་བའི་དུས་ལ་བབས་པར་མཁྱེན་ནས་དགེ་སློང་ཕལ་པ་ཞིག་ཏུ་སྤྲུལ་ནས་དེའི་ཕྱོགས་སུ་གཤེགས་སོ། །དེ་མཐོང་བ་དང་མ་དེ་གསོད་པ་བཏང་ནས་དེ་ཉིད་ཀྱི་ཐོག་ཏུ་བརྒྱུགས་པ་ན། སངས་རྒྱས་ནི་དལ་བུས་གཤེགས་པ་ལ། དེས་བང་རྩལ་ཅི་ཡོད་ཀྱིས་བརྒྱུགས་ཀྱང་རྗེས་མ་ཟིན་ནས་དགེ་སློང་སྡོད་ཅིག་ཅེས་བོས་སོ༑ ༑བཅོམ་ལྡན་འདས་ཀྱིས་ཀྱང་རྒྱང་མ་ནས། ང་ནི་རྟག་ཏུ་སྡོད་ན་ཁྱོད་མི་སྡོད་དོ། །ཞེས་བཀའ་སྩལ་པ་དང༌། སོར་ཕྲེང་ཅན་གྱིས་ཇི་ལྟར་ཁྱོད་ནི་སྡོད་ལ་ཁོ་བོ་མི་སྡོད་ཅེས་སྨྲས་པ་དང༌། བཅོམ་ལྡན་འདས་ཀྱི་ངའི་དབང་པོ་རྣམས་ནི་རྟག་ཏུ་ཞི་ཞིང་ཏིང་ངེ་འཛིན་གྱི་དབང་ཐོབ་པས་སྡོད་དོ། །ཁྱོད་ནི་སློབ་དཔོན་གྱིས་ལོག་པར་བསྟན་ཏེ། སྡིག་པ་ལ་ཡང་ཡིད་ཆེས་པས། ཁྱེད་ཀྱིས་སེམས་ཀྱང་བསླུས་ཏེ་མི་སྡོད་པས། ཉིན་མཚན་དུ་གསོད་པའི་ལས་བྱེད་དེ་སྡིག་པ་མཐའ་མེད་པའི་ལས་བྱེད་དོ། །ཞེས་གསུངས་པ་སོར་ཕྲེང་ཅན་གྱིས་ཐོས་པ་ཙམ་གྱིས་དོན་ཁོང་དུ་ཆུད་པས། སྡིག་པའི་ལས་ལ་ཤིན་ཏུ་འགྱོད་ཅིང་རལ་གྲི་ས་ལ་བོར་ནས། རྒྱང་རིང་པོ་ནས་ཕྱག་འཚལ་ཞིང་སྐྱབས་སུ་སོང་ངོ༌། །དེར་སངས་རྒྱས་ཀྱི་སྐུ་དངོས་སུ་བསྟན་པས་ལུས་ས་ལ་བརྡབས་ནས་ཉེས་པ་མཐོལ་ཞིང་བཤགས། ཆོས་བསྟན་པས་སོར་ཕྲེང་ཅན་གྱིས་བདེན་པ་མཐོང་བར་གྱུར་པ་ལ་སྟོན་པས་ཚུར་ཤོག་གིས་བསྙེན་པར་རྫོགས་པས་མི་རིང་བར་དགྲ་བཅོམ་པའི་གོ་འཕང་ཐོབ་སྟེ། བཅོམ་ལྡན་འདས་ཀྱིས་རྒྱལ་བྱེད་ཀྱི་ཚལ་དུ་ཁྲིད་དོ། །དེའི་ཚེ་ཡུལ་དེ་ན་གནས་པའི་མི་ལ་སོགས་པའི་སྲོགས་ཆགས་ཐམས་ཅད་སོར་ཕྲེང་གི་མིང་ཐོས་པས་རབ་ཏུ་སྐྲག་ནས། སྦྲུམ་མ་རྣམས་ཀྱང་བུ་བཙའ་བར་མི་ནུས་པས། གླང་མོ་ཞིག་གི་བུ་མི་ཕྱིན་པ་ལ། སྟོན་པས་སོར་ཕྲེང་ཅན་ལ། ཁྱོད་དེའི་དྲུང་དུ་སོང་ལ། བདག་ཐོག་མ་སྐྱེས་ནས་ད་ཙམ་གྱི་བར་དུ་མི་གཅིག་ཀྱང་མ་བསད་དོ་ཞེས་བདེན་པའི་ཚིག་སྨྲོས་ཤིག་གསུངས། དེར་སོར་ཕྲེང་གིས་བདག་གི་མི་དེ་ཙམ་བཀུམ་ན་ཇི་ལྟར་སྨྲ་བཀའ་སྩལ་པ། ཁྱོད་ནི་འཕགས་པའི་ཆོས་ལས་སྐྱེས་མ་ཐག་པ་ཞེས་བྱའོ། །དེ་ནས་སོར་ཕྲེང་གིས་གོས་ཚགས་བཅོས་ཏེ་བན་གླང་མོའི་དྲུང་དུ་ཕྱིན་ཏེ་དེ་སྐད་སྨྲས་པས་བདེ་བར་བཙས་སོ། །དེར་རྒྱལ་པོ་གསལ་རྒྱལ་དཔུང་གི་ཚོགས་ཡན་ལག་བཞི་དང་བཅས་སོར་ཕྲེང་ཅན་འཛིན་དུ་ཆས་པ་ལས་རྒྱལ་བྱེད་ཀྱི་ཚལ་གྱི་ཐད་དུ་སླེབ་པ་ན༑ དེར་དགེ་སློང་ལུས་ཐུང་ལ་མི་སྡུག་པ་དབྱངས་རབ་ཏུ་སྙན་པ་ཞིག་ཡོད་པ་དེས། གཙུག་ལག་ཁང་ནས་དབྱངས་བྱེད་པ་ཐོས་ནས་གླང་པོ་ཆེ་དང་རྟ་རྣམས་ཀྱང་དེ་ལ་ཉན་ཅིང་མི་འགྲོའོ། །དེ་ནས་དེ་ལ་བལྟ་ཞིང་ཉན་པའི་ཕྱིར་གསལ་རྒྱལ་ཡང་རྒྱལ་བྱེད་ཀྱི་ཚལ་དུ་སོང་ནས་བཅོམ་ལྡན་འདས་ཀྱིས་ཞབས་ལ་ཕྱག་བྱས་ནས། དགེ་སློང་དབྱངས་སྙན་པ་དེ་སུ་ལགས༑ བལྟ་བར་འཚལ་ཏེ་ཀཱར་ཥཱ་པ་ཎཱ་སྟོང་ཕྲག་བཞི་བཅུ་འབུལ་ལོ་ཞེས་གསོལ་པ་དང༌། སྟོན་པས་སྔོན་ལ་ཡོན་ཕུལ་ནས། དེའི་འོག་ཏུ་ཕྲད་པར་བྱའོ་གསུངས། དེ་ནས་རྒྱལ་པོ་དང་དགེ་སློང་ཕྲད་པ་ནས། ཧ་ཅང་མི་སྡུག་ཅིང་ཐུང་ཆེས་པས་པ་ཎ་གཅིག་ཙམ་ཡང་སྦྱིན་པའི་སེམས་མ་སྐྱེས་ཏེ། སྟོན་པའི་སྤྱན་སྔར་པུས་མོ་བཙུགས་ནས་དགེ་སློང་འདིའི་གཟུགས་མི་སྡུག་པ་དང་དབྱངས་སྙན་པའི་རྒྱུ་རྐྱེན་ཅི་ལགས་ཅེས་གསོལ་པ་དང༌། བཀའ་སྩལ་པ།སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ནས་མྱ་ངན་འདས་པའི་འོག་ཏུ། རྒྱལ་པོ་ཀྲྀ་ཀྲྀ་{ཀྲི་ཀཱི་}བྱི་ཞེས་བྱ་བས་རིང་བསྲེལ་རྣམས་བསྡུས་ནས་མཆོད་རྟེན་བརྩེགས་པར་བྱས་པ་ལས། ཀླུའི་རྒྱལ་པོ་བཞིས་ཕྱོགས་བཞིར་ཆུ་མིག་བཞི་ཕྱུང་སྟེ། དེས་ཕ་གུ་བཅོས་ནས་ཤར་བཻ་ཌཱུརྱ། ལྷོར་གསེར། ནུབ་དངུལ། བྱང་དུ་ཆུ་ཤེལ་དཀར་པོ་སྟེ་རིན་པོ་ཆེ་སྣ་བཞིར་གྱུར་པས། དེ་ལས་མཆོད་རྟེན་རྒྱར་གྲུ་བཞིའི་ངོས་རེ་རེ་ལ་དཔག་ཚད་ལྔ་ལྔ་དང༌། འཕངས་སུ་དཔག་ཚད་ཉི་ཤུ་རྩ་ལྔ་ཡོད་པ་ཞིག་བརྩིགས་ཏེ་དེ་ལ་ལས་དཔོན་བཞི་བསྐོས་ཏེ། ངོས་རེ་རེ་བྱེད་དུ་བཅུག་པ་ལས། རྒྱལ་པོ་ཉིད་བལྟ་བར་འོང་བ་ན་གསུམ་གྱིས་ཟིན་ལ་གཅིག་གིས་མ་ཟིན་པས་དེ་ལ་རྒྱལ་པོས་བཀྱོན་པ་ན་དེ་ཁྲོས་ནས། འདི་ལྟ་བུའི་མཆོད་རྟེན་ཧ་ཅང་ཆེས་པ་འདི་ནམ་ཡང་མི་ཟིན་ཏོ་ཞེས་སྨྲས། དེ་ནས་རྒྱལ་པོས་ནན་ཏུར་བསྐྱེད་པས་ཀུན་གྱི་ཉིན་མཚན་དང་བརྩོན་པ་དུས་གཅིག་ཏུ་ཅིག་ཅར་ཟིན་ཏེ། དེར་སྔར་གྱི་ལས་དཔོན་དེའང་ཤིན་ཏུ་དགའ་ནས། སྔར་གྱི་ཉེས་པ་རྣམས་བཤགས་ཤིང༌། གསེར་གྱི་དྲིལ་བུ་ཞིག་མཆོད་རྟེན་གྱི་རྩེར་བཏགས་ནས། བདག་གང་ནས་གང་དུ་སྐྱེས་ཀྱང་སྒྲ་སྐད་ཤིན་ཏུ་སྙན་པ་དང༌། འགྲོ་བ་ཐམས་ཅད་ཀྱི་ཐོས་པ་དང་དགའ་བར་ཤོག་ཅིགམ་འོངས་པ་ན་སངས་རྒྱས་ཤཱཀྱ་ཐུབ་པ་དང་ཕྲད་ནས་འཁོར་བ་ལས་རྣམ་པར་གྲོལ་བར་ཤོག་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་ལས་དཔོན་དེ་ནི་དགེ་སློང་འདི་ཡིན་ཏེ། དེའི་ཚེ་ཁྲོས་བཞིན་དུ་ཧ་ཅང་ཆེས་སོ་ཞེས་སྨྲས་པ་ཙམ་གྱིས་རྟག་ཏུ་ལུས་ཐུང་ཞིང་མི་སྡུག་པར་གྱུར་ལ། ཕྱིས་དགའ་བའི་སེམས་ཀྱིས་དྲིལ་བུ་ཕུལ་བས་སྐད་སྙན་པ་དང༌། སྨོན་ལམ་གྱི་དབང་གིས་ད་ལྟ་ང་དང་འཕྲད་ནས་རྣམ་པར་གྲོལ་བ་ཐོབ་པར་གྱུར་ཏོ་གསུངས། དེ་ནས་ཕྱིར་འགྲོ་བར་ཆས་པ་ན། བཅོམ་ལྡན་འདས་ཀྱིས། རྒྱལ་པོ་ཆེན་པོ་ཁྱོད་གར་འགྲོ་ཞེས་བཀའ་སྩལ་པར་ལོ་རྒྱུས་ཞུས་པས། སོར་ཕྲེང་ཅན་འདི་ད་ལྟར་ནི་གྲོག་སྦུར་ཡང་མི་གསོད་ན་གཞན་གསོད་པ་ལྟ་སྨོས་ཀྱང་ཅི་དགོས། རབ་ཏུ་བྱུང་ནས་དགྲ་བཅོམ་པ་ཐོབ་སྟེ་ཉེས་པའི་སྐྱོན་ཐམས་ཅད་ཟད་ནས། ད་ལྟ་གནས་ཁང་ན་འདུག་གོ །རྒྱལ་པོ་དང་ཕྲད་པར་འདོད་ན་དེ་དང་སྤྲད་དོ་ཞེས་བཀའ་སྩལ་ཏེ། སོར་ཕྲེང་ཅན་གྱི་གནས་ཁང་དུ་བཏང་ངོ༌། །དེར་སྒོ་དྲུང་དུ་ཕྱིན་པ་ན། ནང་ནས་ལུད་པའི་སྒྲ་ཐོས་པ་ཙམ་གྱིས་དངངས་ནས་ས་ལ་འགྱེལ་ཏོ། །དེར་བཅོམ་ལྡན་འདས་ཀྱིས་བཀའ་སྩལ་པ། སྔོན་འདས་པའི་དུས་ན་འཛམ་བུ་གླིང་འདིར་ཡུལ་ཝཱ་རཱ་ཎ་སཱི་ཞེས་བྱ་བ་ན། བྱ་ཤིན་ཏུ་གདུག་པ་ཅན། ཟས་སུ་སྲིན་འབུ་གདུག་པ་འབའ་ཞིག་ཟ་ཞིང༌༑ ལུས་ཀྱང་གདུག་པས་རེག་པར་ཉེ་ཡང་མི་བཟོད་པ། གང་དུ་འཕུར་བའི་འོག་གི་གྲིབ་མ་ཕོག་པ་ཙམ་གྱིས་ཐམས་ཅད་སྐྲག་ནས་འགྱེལ་བར་བྱེད་པ་ཞིག་ཡོད་པ་དེ་ཚལ་ཞིག་གི་ནང་ན་ཕྱིན་ནས་ཤིང་ཁར་འདུག་སྟེ་སྐད་བྱུང་བ་དང༌། དེའི་ཚེ་ཤིང་གི་དྲུང་ན་གླང་བོ་ཆེའི་རྒྱལ་པོ་ཞིག་ཡོད་པ་དེས་ཐོས་མ་ཐག་པར་སྐྲག་སྟེ་ས་ལ་འགྱེལ་ལོ། །དེའི་དུས་ཀྱི་བྱ་གདུག་པ་ཅན་དེ་ནི་སོར་ཕྲེང་ཅན་དང༌། གླང་པོའི་རྒྱལ་པོ་དེ་ནི་རྒྱལ་པོ་ཉིད་ཡིན་ནོ༑ ༑རྒྱལ་པོ་ཆེན་པོ་དགེ་སློང་སོར་ཕྲེང་ཅན་འདི་ད་ལྟར་གྱི་དུས་འབའ་ཞིག་ན་མི་མང་པོ་བསད་དེ། ངས་བཏུལ་བར་མ་ཟད་དེ་སྔོན་འདས་པའི་དུས་ནའང་སོར་ཕྲེང་ཅན་གྱིས་མི་འདི་དག་ཀུན་བསད་པ་ལས་ངས་བཏུལ་ཏེ། དགེ་བའི་སེམས་དང་ལྡན་པར་གྱུར་པ་ནི། སྔོན་གྱི་བསྐལ་པ་གྲངས་མེད་པའི་ཕ་རོལ་ན་འཛམ་བུ་གླིང་འདིར་ཡུལ་ཝཱ་རཱ་ཎ་སཱི་ཞེས་བྱ་བར། རྒྱལ་པོ་པ་ལ་མ་ད་ར་ཞེས་པ་དཔུང་བཞི་དང་བཅས། ཚལ་གྱི་ནང་དུ་རྩེར་སོང་བ་ལས། རི་དྭགས་དང་ཕྲད་དེ་དེའི་ཕྱི་བཞིན་བརྒྱུགས་པས། རྒྱལ་པོ་གཅིག་པུ་ནགས་ཚལ་འཐུག་པོར་ཕྱིན་ནས་རྟ་ལས་བབ་སྟེ་འདུག་པ་ན། སེང་གེ་མོ་ཞིག་འདོད་ཆགས་ཀྱིས་ཉེན་ནས། རྒྱལ་པོ་དང་ཕྲད་དེ་མཇུག་མ་བཏེག་ཅིང་བསྙེགས་སོ། །རྒྱལ་པོས་ཀྱང་འདོད་ཆགས་སྐྱེས་པར་རིག་ནས་འདི་གཅན་གཟན་ཁྲོ་བོ་ཡིན་ཏེ་བདག་གསད་པའི་མཐུ་ཡོད་པས་གལ་ཏེ་ཡིད་བཞིན་མ་བྱས་ན་སྲོག་ལ་བབ་བོ་སྙམ་དུ་སྐྲག་བཞིན་སེང་གེ་མོར་འཁྲིག་པ་སྤྱོད་དོ། །དེའི་འོག་ཏུ་གཡོག་རྣམས་ཀྱང་ལྷགས་པས་རྒྱལ་པོ་བསུས་ཏེ་ཕོ་བྲང་དུ་ཁྲིད་དོ༑ ༑སེང་གེ་མོ་དེ་ཡང་སྦྲུམ་མར་གྱུར་ནས་ཟླ་བ་ཚང་བ་ན། ལུས་ཐམས་ཅད་མི་དང་འདྲ་ལ་རྐང་པ་འབའ་ཞིག་ཁྲ་བོར་ཡོད་པ་ཞིག་བཙས་པས། སེང་གེ་མོས་རྒྱལ་པོའི་ཐད་དུ་བསྐྱལ་བ་ན། རྒྱལ་པོས་ཀྱང་རང་གི་བུ་ཡིན་པར་ཤེས་ནས་གསོས་ཏེ་མིང་རྐང་བཀྲར་བཏགས་ཏེ་ཆེར་སྐྱེས་པ་ན་དཔའ་ཞིང་རྟུལ་ཕོད་པར་གྱུར་ནས། རྒྱལ་པོ་འདས་པའི་འོག་ཏུ་རྒྱལ་སྲིད་ཐོབ་སྟེ། རྒྱལ་རིགས་དང་བྲམ་ཟེའི་རིགས་ཀྱི་བཙུན་མོ་གཉིས་བླངས་སོ། །དེར་རྒྱལ་པོ་སྐྱེད་ཚལ་དུ་འཆག་ཏུ་སོང་བའི་ཚེ་བཙུན་མོ་གཉིས་ལ་ཁྱེད་གཉིས་ངའི་ཕྱི་ལ་མགྱོགས་པར་འོང་སྟེ་གང་ཕྲད་སྔ་བ་དེ་ལ་ཉིན་བཞིན་དུ་རྩེ་བར་བྱེད་ལ། རྗེས་སུ་ལུས་པ་དེ་དང་ཕྲད་དུ་མི་གཏུབ་བོ་ཞེས་བྱས་ནས་སོང་བའི་འོག་ཏུ། བཙུན་མོ་གཉིས་རྒྱན་གྱིས་བརྒྱན་ཏེ་བཞོན་པ་ཞོན་ནས་སོང་བ་དང༌། ལམ་དུ་ལྷ་རྟེན་ཞིག་ཡོད་པ་དེ་ལ་བཙུན་མོ་བྲམ་ཟེའི་རིགས་དེས་ཕྱག་བྱས་པས་རྗེས་སུ་ལུས་ཏེ། རྒྱལ་པོས་ཕྲད་དུ་མ་སྟེར་རོ། །བཙུན་མོ་དེས་བདག་ཁྱོད་ལ་ཕྱག་འཚལ་བས་ཕྱི་ནས་རྒྱལ་པོས་མ་འདོད་དོ། །གལ་ཏེ་ལྷ་ཁྱོད་ལ་མཐུ་ཞིག་ཡོད་ན་ཅིའི་ཕྱིར་ངའི་མགོན་སྐྱབས་མི་བྱེད་ཅེས་སྨྲས་ཏེ། ཡིད་ལ་རྒྱལ་པོ་ལ་གནོད་པར་བྱའོ་སྙམ་དུ་ཕྱིར་ཕོ་བྲང་དུ་སོང་ནས། རྒྱལ་པོ་ལ་བཙུན་མོ་དེས་བདག་ཉི་མ་གཅིག་ཅིག་ཅི་དགའ་བར་བགྱིད་དུ་དབང་བར་ཞུས་པས་རྒྱལ་པོས་གནང་ངོ༌། །དེར་མི་མང་པོ་མངགས་ནས། ལྷའི་རྟེན་དེ་བཤིག་ནས་ས་ཡང་སྙོམས་པར་བྱས་སོ། །དེ་ནས་ལྷ་རྟེན་སྲུང་བའི་ལྷ་དེ་ཤིན་ཏུ་མི་དགའ་བར་གྱུར་ནས། རྒྱལ་པོ་ལ་གནོད་པ་བྱ་བར་བསམ་ཏེ་སོང་ཡང་ཕོ་བྲང་བསྲུང་བའི་ལྷས་ནང་དུ་མ་བཏང་ངོ༌། །དེའི་ཚེ་དྲང་སྲོང་ཞིག་རི་ལ་གནས་པ་དེ་ལ་རྒྱལ་པོ་རྐང་བཀྲས་མཆོད་པ་བྱས་པས་ཉིན་གཅིག་བཞིན་དུ་འཕུར་ཏེ་ཕོ་བྲང་དུ་འོངས་ནས་ཟས་བཟང་པོ་མི་འདོད་པར་ཐ་མལ་པ་ཙམ་ཟོས་ནས་ཕྱིར་འགྲོ་བ་ལས། ཉིན་གཅིག་དྲང་སྲོང་དེ་མི་འོང་བར་ཤེས་ནས་ལྷ་དེས་དྲང་སྲོང་གི་གཟུགས་སུ་སྤྲུལ་ཏེ་ཕོ་བྲང་དུ་འོངས་པ་ན་ཕོ་བྲང་སྲུང་བའི་ལྷས་བཀག་པ་དང༌། སྒོ་ནས་བོས་ཏེ་ནང་འོང་མི་སྟེར་རོ་ཞེས་པ་རྒྱལ་པོས་ཐོས་ནས་ནང་དུ་ཐོངས་ཞེས་བཀའ་སྩལ་པས་ནང་དུ་བཏང་ངོ༌། །དེས་རྒྱུན་དུ་ཟ་བའི་ཁ་ཟས་མ་ཟོས་ནས་ཁ་ཟས་འདི་ནི་ཆེས་ངན་གྱི་ད་ཕྱིན་ཤ་དང་ཉར་སྦྱོར་ཅིག་ཅེས་སྨྲས་ཏེ་སོང་ངོ༌། །ཕྱི་ཉིན་སྔར་གྱི་དྲང་སྲོང་དེ་བྱུང་བ་ན་ཤ་དང་ཉར་སྦྱར་བའི་ཟས་ཕུལ་བས། དེ་ཁྲོས་ནས་ཁྱོད་ཀྱིས་ང་ལ་བརྙས་པ་འདི་ལྟ་བུ་བྱས་པས། ཁྱོད་ལོ་བཅུ་གཉིས་ཀྱི་བར་དུ་མི་ཤ་འབའ་ཞིག་ཟ་བར་གྱུར་ཅིག་ཅེས་སྨྲས་ནས་སོང་ངོ༌། །དེ་ནས་ཉིན་གཅིག་རྒྱལ་པོའི་གཡོས་མཁན་གྱིས་ཤ་གཞན་མ་རྙེད་ནས་འཕྲལ་དུ་ཤི་བའི་བྱིས་པའི་རོ་ཞིག་དང་ཕྲད་པས། དེའི་རྐང་ལག་བཅད་དེ་གཡོས་སུ་བྱས་ལ་སྤོད་སྣ་ཚོགས་པ་བཏབ་ནས་རྒྱལ་པོ་ལ་བྱིན་ནོ། །རྒྱལ་པོས་དེ་ཟོས་པས་སྔར་གྱི་ཤ་རྣམས་ལས་ལྷག་པར་ཞིམ་པར་མཐོང་ནས་འདི་ཅིའི་ཤ་ཡིན་ཞེས་དྲིས་སོ། །གཡོས་མཁན་སྐྲག་ནས་གདོང་སྨད་དེ་གྱོད་མི་རྨོ་བར་གསོལ་ནས་དྲང་པོར་བཤད་པ་ན་རྒྱལ་པོས། ཤ་འདི་ལྷག་པར་ཞིམ་པས་ད་ཕྱིན་ཆད་ཤ་འདི་ལྟ་བུ་རྟག་ཏུ་སྦྱོར་ཅིགགཡོས་མཁན་གྱིས་སླན་ཆད་འདི་འདྲ་མི་རྙེད་དོ། །རྒྱལ་པོས་ཕྱིན་ཆད་ཀྱང་ཁྱོད་ཀྱིས་གསང་ཐུབ་པར་གྱིས་ལ། གཞན་གྱིས་མ་ཚོར་བར་ལོངས་དང་ང་ལ་དབང་ཡོད་དོ། །དེར་གཡོས་མཁན་གྱིས་བྱིས་པ་རྣམས་བརྐུས་ནས་བསད་ཅིང་དྲངས་སོ། །དེའི་ཚེ་གྲོང་ཁྱེར་གྱི་བུ་རྣམས་སྟོང་པར་གྱུར་པས། བློན་པོ་རྣམས་བགྲོས་ནས་མཚན་མོར་སྲང་མདོར་མེལ་ཚེ་བྱས་པས། གཡོས་མཁན་གྱི་བུ་ཆུང་རྐུ་བ་ཟིན་ནས་རྒྱལ་པོ་ལ་ཕུལ་ཏེ་ཆད་པ་གཅོད་པར་གསོལ་པ་ན། ལན་གཉིས་ཀྱི་བར་དུ་ཅང་མི་སྨྲ་ལ། ལན་གསུམ་པར། རྒྱལ་པོས་ངས་བསྒོ་བ་ཡིན་ནོ་ཞེས་སྨྲས་པས། བློན་པོ་རྣམས་དང་འཁོན་དུ་གྱུར་ནས། སྐྱེད་མོས་ཚལ་དུ་གསང་དམག་སྦས་ནས་རྒྱལ་པོ་ཁྲུས་བྱེད་དུ་འོང་བ་དང་བཟུང་ནས་ཉེས་པ་བསྒྲགས་ཏེ་གསོད་པར་རྩོམ་པ་ན། རྒྱལ་པོས་སྔར་ནི་ཉེས་ཀྱི་ད་ཕྱིན་དེ་ལྟར་མི་བྱེད་པས་གཏོང་དུ་རུང་ངམ། བློན་པོ་རྣམས་ཀྱིས། གལ་ཏེ་གནམ་ལ་ཁ་བ་ནག་པོ་བབ་པའམ༑ ཁྱེད་ཀྱི་མགོ་ལ་སྦྲུལ་ནག་པོ་སྐྱེས་ཀྱང་མི་བཏང་ངོ༌། །དེ་ཐོས་ནས་རྒྱལ་པོས། སྐད་ཅིག་ཙམ་ཞིག་ཁོ་བོ་བདེ་བར་བསམ་དུ་ཆུག་ལ་གདོད་སོད་ཅིགདེ་དག་ཅུང་ཟད་བསྡད་པ་ནས། རྒྱལ་པོས་བདག་གི་སྔོན་ཆད་དགེ་བ་ཅི་བགྱིས་པ་དང༌། རྒྱལ་སྲིད་ཆོས་བཞིན་བྱས་པ་དང༌། དྲང་སྲོང་ལ་སྦྱིན་པ་བྱས་པའི་བསོད་ནམས་ཅི་ཡོད་པ་ཐམས་ཅད་ཀྱི་མཐུས་བདག་ནམ་མཁའ་འཕུར་བའི་སྲིན་པོར་གྱུར་ཅིགཅེས་བསྔོས་ཤིང་སྨྲས་མ་ཐག་ཏུ་སྲིན་པོར་གྱུར་ཏེ། སྟེང་གི་ནམ་མཁའ་ལ་འཕགས་ནས། ཁྱེད་ཀྱིས་མཐུས་ང་གསོད་པར་བརྩམས་ཀྱང་ངའི་བསོད་ནམས་ཀྱིས་རང་སོས་པར་གྱུར་ཏེ། ད་ཕན་ཆད་ཁྱེད་ཀྱི་ཆུང་མ་དང་བུ་སྡུག་པ་ཅི་ཡོད་པ་ཐམས་ཅད་བཟའ་བར་བྱའོ་ཞེས་སྨྲས་ཏེ་འཕུར་ནས་རི་ལ་བབ་ནས། དེ་ཕྱིན་ཆད་མིའི་ནང་དུ་འོངས་ནས་མི་རྣམས་ཟ་བར་གྱུར་ཏེ་མི་རྣམས་ཀྱང་དེ་ལ་སྐྲག་ནས་རྟག་ཏུ་བྲོས་ཤིང་གབ་པར་བྱེད་དོ། །དེར་སྲིན་པོ་མི་ལ་ཟ་ཞིང་སྲིན་པོ་མང་པོ་དང་བསྡོངས་ཏེ་འཁོར་གཡོག་ཀྱང་མང་བར་གྱུར་ནས། སྲིན་པོའི་འཁོར་རྣམས་ཀྱི་རྐང་བཀྲ་ལ། བདག་ཅག་ཁྱོད་ཀྱི་འཁོར་དང་གཡོག་ཏུ་གྱུར་ན། བདག་ཅག་ལ་སྟོན་མོ་ཆེན་པོ་བྱིན་ཅིག་ཅེས་གསོལ་ནས། རྒྱལ་བུ་ལྔ་བརྒྱ་བསད་དེ་སྟོན་མོ་བྱ་བར་བགྲོས་ནས་བཙལ་བས། བཞི་བརྒྱ་དང་དགུ་བཅུ་རྩ་དགུ་རྙེད་དེ་གཅིག་མ་ཚང་བ་ན་དེ་དག་བྲག་ཕུག་གཅིག་ན་བཅུག་པས་ཕན་ཚུན་གཏམ་བྱས་ཏེ། གལ་ཏེ་སུ་ཏ་སོ་མ་སྟོབས་དང་ལྡན་པ་དེ་འདིར་འོང་ན་བདག་ཅག་ཐར་ཀྱང་སྲིད། དེ་ལས་ཐབས་གཞན་མེད་དོ་བྱས་ནས། སྲིན་པོའི་རྒྱལ་པོ་ལ། ཁྱོད་ཀྱི་སྟོན་མོ་བྱེད་ན་བདག་ཅག་མིའི་རྒྱལ་པོ་འབའ་ཞིག་པས་སྟོན་མོ་བཟང་བར་མི་འགྱུར་གྱི་སུ་ཏ་སོ་མ་ཞེས་བྱ་བ། ཡོན་ཏན་ཆེན་པོ་དང་ལྡན་པ་དེ་རྙེད་ན་གདོད་སྟོན་མོ་ཆེན་པོར་འགྱུར་རོ་ཞེས་སྨྲས་པས། སྲིན་པོའི་རྒྱལ་པོས་འདི་ནི་ཅི་དཀའ་ཞེས་སྨྲས་ནས་འཕུར་ཏེ་སོང་བ་ལས། དེའི་ཚེ་སུ་ཏ་སོ་མ་བུ་མོ་གཞོན་ནུ་དང་འགྲོགས་ནས་གྲོང་ཁྱེར་ཕྱི་རོལ་དུ་ཁྲུས་བྱེད་དུ་འགྲོ་བ་ལས། ལམ་དུ་བྲམ་ཟེ་སློང་བ་ཞིག་དང་ཕྲད་དེ། དེ་ལ་བདག་ཁྲུས་ཤིག་བྱེད་དུ་འགྲོ་ད་ཕྱིར་ལོག་ནས་སྦྱིན་པར་བྱའོ་ཞེས་སྨྲས་ནས། ཁྲུས་བྱེད་དུ་སོང་བ་ལས་ཁྲུས་བྱེད་པ་ན་སྲིན་པོའི་རྒྱལ་པོ་འོངས་ཏེ་བྲག་ཕུག་ཏུ་ཁྱེར་རོ། །དེའི་ཚེ་སུ་ཏ་སོ་མ་མི་དགའ་སྟེ་ངུས་པ་དང༌། རྐང་བཀྲས། ཁྱོད་གཞན་པས་ལྷག་པར་ཡོན་ཏན་དང་ལྡན་པར་གྲགས་ན༑ སྐྱེས་བུ་ཆེན་པོ་ནི་ཅིས་ཀྱང་མི་སྐྲག་ན་བྱིས་པ་ཆུང་ངུ་ལྟར་ངུ། སུ་ཏ་སོ་མས། བདག་ནི་ལུས་སྲོག་ལ་ཆགས་པ་དང་ཁྱོད་ལ་འཇིགས་པས་མ་ཡིན་གྱིས། བདག་ཐོག་མ་ནས་བརྫུན་དུ་སྨྲ་མ་མྱོང་ན། ད་ཅི་ཁྲུས་ལ་འགྲོ་བའི་ལམ་དུ་བྲམ་ཟེ་སློང་བ་ཞིག་དང་ཕྲད་དེ་བདག་གིས་ཁྲུས་ནས་ཕྱིར་ལོག་སྟེ་སྦྱིན་ནོ་སྨྲས་པས། དེ་ཉིད་བརྫུན་དུ་གྱུར་ཏོ་སྙམ་དུ་མི་དགའ་སྟེ། རྒྱལ་པོ་ཁྱོད་ཀྱིས་ཞག་བདུན་ཕྱི་བཤོལ་གྱིས་བཏང་ན། བྲམ་ཟེ་དེ་ལ་སྦྱིན་པ་བྱིན་ནས་སླར་མཆིའོ། །སྲིན་པོས་ཁྱོད་བཏང་ན་ཕྱིར་མི་འོང་ངོ༌། །སྨྲས་པ། གལ་ཏེ་མ་འོངས་ན་ཡང་ཁྱོད་ལ་བླང་བའི་མཐུ་ཡོད་དོ་སྨྲས་པས་བདེན་སྙམ་སྟེ་ཕྱིར་བཏང་ངོ༌། །སུ་ཏ་སོ་མ་ཕྱིར་ཁྱིམ་དུ་ཕྱིན་ཙ་ན། བྲམ་ཟེ་དེ་ཡང་འདུག་པས་རབ་ཏུ་དགའ་ནས་སྦྱིན་པ་བྱིན་ནོ༑ ༑བྲམ་ཟེ་དེས་ཀྱང་སུ་ཏ་སོ་མ་རིང་པོར་མི་ཐོགས་པར་སྲོག་དང་བྲལ་བར་འགྲོ་བས་ཕྱིར་ཡུལ་ལ་ཆགས་ན་མི་དགའ་བར་ཤེས་ནས། དེ་ལ། བསྐལ་པའི་མཐའ་ལ་ཐུག་པ་ན༑ ༑གནམ་དང་ཀླུང་ཡང་རབ་འབར་ཏེ། །རི་དང་ལྷུན་པོ་རྒྱ་མཚོ་ཡང༌། །ཐམས་ཅད་ཐལ་བ་རྡུལ་དུ་འགྱུར། །ལྷ་དང་ཀླུ་དང་ལྷ་མ་ཡིན། །ཐམས་ཅད་འཇིག་ཅིང་ཉམས་ཉེས་ཏེ། །གནམ་དང་ས་ཡང་མེད་འགྱུར་ན། །རྒྱལ་སྲིད་ལྟ་ཞིག་ག་ལ་རྟག །སྐྱེ་རྒ་ན་དང་འཆི་བ་ཡི༑ ༑འཁོར་བའི་མཐའ་ནི་ཟད་མི་ཤེས། །རེ་ཞིག་འདོད་པ་མ་གྲུབ་ན། །མྱ་ངན་གྱིས་ནི་གནོད་པར་འགྱུར། །འདོད་པ་སྐྱོན་དུ་རབ་ཆེ་སྟེ། །ཉེས་པ་གཞན་ནས་འོང་བ་མིན། །ཁམས་གསུམ་སྡུག་བསྔལ་བཅས་པ་ན། །ཡུལ་སྲིད་ཡིད་བརྟན་རུང་རེ་སྐན། །ཡོད་པ་ཡེ་ནས་མེད་པ་སྟེ། །རྒྱུ་དང་རྐྱེན་གྱིས་འགྲུབ་པར་འགྱུར། །དར་བ་ཡོད་ན་རྒུད་པ་ཡོད། །བདེན་པ་ངེས་པར་བརྫུན་འགྱུར་རོ། །སོ་སོའི་སྐྱེ་བོའི་མཐའ་ཐོག་དག །སྒྱུ་མ་ལ་ནི་ཀུན་གནས་ཏེ། །ཁམས་གསུམ་ཅི་ལྟར་སྟོང་བཞིན་དུ། །ཡུལ་གྱི་སྲིད་ཀྱང་དེ་བཞིན་ནོ། །རྣམ་པར་ཤེས་པ་གཟུགས་མེད་དེ། །གདུག་པའི་སྦྲུལ་བཞི་ལ་གནས་ཏེ། །མ་རིག་པ་ལས་སྐྱེས་པ་ལ། །བདེ་བའི་གནས་སུ་ཀུན་འཛིན་ཏོ། །གཟུགས་ལ་རྟག་པའི་བདག་མེད་དེ། །སེམས་ལ་རྟག་པའི་ཁྱིམ་ཡོད་མིན། །ལུས་དང་སེམས་ཀྱང་བྲལ་གྱུར་ན། །ཡུལ་སྲིད་ལྟ་ཞིག་ཡོད་རེ་སྐན། །ཞེས་པའི་ཚིགས་སུ་བཅད་པ་རྣམས་སྨྲས་པས་སུ་ཏ་སོ་མས་དོན་ཡིད་ལ་བསམ་པས་ཤིན་ཏུ་དགའ་སྟེ། རྒྱལ་ཚབ་རྒྱལ་པོར་བཅུག་ནས་བློན་པོ་རྣམས་ལ་ཕྱི་ཕྱག་བྱས་ཏེ་འགྲོ་བར་ཆས་པ་ན། ཐམས་ཅད་ཀྱིས་རྒྱལ་པོ་བསྲུང་བར་ཞུས་པས། བརྫུན་ཏུ་སྨྲ་བ་དེ་གསོན་པ་བས་ཤི་བ་འདམ་མོ་གསུངས། དེར་ཀུན་གྱིས་བསྐྱལ་ནས། སུ་ཏ་སོ་མ་གཅིག་པུ་ལམ་དུ་ཞུགས་ཏེ་སོང་བའི་ཚེ་སྲིན་པོ་རྐང་བཀྲས་རྒྱང་རིང་མོ་ནས་བལྟས་པས་སྔོན་བས་ཀྱང་ལྷག་པར་དགའ་བའི་མདངས་བཅས་འོང་བར་མཐོང་ནས། ངོ་མཚར་དུ་གྱུར་ཏེ། ཁྱོད་ཅི་ལ་དགའ་ཞེས་དྲིས་པས། སུ་ཏ་སོ་མས། བདག་གི་སྦྱིན་པ་ཆེན་པོ་ཡང་བྱིན༑ དམ་པའི་ཆོས་ཀྱང་ཐོས་ནས་ཡིད་ལ་བཅགས་ཏེ་བསམ་པ་གྲུབ་པས་འདིར་སྲོག་བཏང་ཡང་གསོན་པ་བས་དགའ་འོ་ཞེས་སྨྲས་སོ། །དེར་རྐང་བཀྲས། ཁྱེད་ཀྱིས་ཆོས་ཅི་ཞིག་ཐོས་པ་ཁོ་བོ་ལ་ཡང་སྨྲོས་ཤིགསུ་ཏ་སོ་མས་ཚིགས་སུ་བཅད་པ་ཇི་སྐད་དུ་ཐོས་པ་ཡང་སྨྲས། གཞན་ཡང་ཐབས་མཁས་ཀྱིས་སྲོག་བཅད་ཀྱི་ཉེས་པ་དང༌། སྡིག་པའི་རྣམ་སྨིན་སྲོག་གཅོད་སྤོང་བའི་ཕན་ཡོན་དང་བསོད་ནམས་ཀྱི་འབྲས་བུ། བྱམས་པའི་སེམས་རྣམས་རྒྱས་པར་བསྟན་པས། སྲིན་པོ་རྐང་བཀྲ་རབ་ཏུ་དགའ་ཞིང་མགུ་ནས། སྤྱི་བོས་ཕྱག་འཚལ་ཏེ་སྲོག་གཅོད་པ་སྤངས་ཤིང༌། རྒྱལ་བུ་བྲག་ཕུག་ཏུ་བཅུག་པ་རྣམས་ཀྱང་སོ་སོའི་ཡུལ་དུ་བསྐྱལ་ལོ། །དེ་ནས་སུ་ཏ་སོ་མས་དཔུང་གི་ཚོགས་བཤམས་ཏེ་རྒྱལ་པོ་རྐང་བཀྲ་བསུས་ནས་ཕྱིར་ཡང་རྒྱལ་པོར་བཅུག་གོ །དེའི་བར་ལ་དྲང་སྲོང་གིས་དམོད་པ་བོར་བའི་ལོ་བཅུ་གཉིས་ཀྱང་ཚང་བས། དེ་ཕྱིན་ཆད་མིའི་ཤ་ཡང་མི་ཟ་སྟེ། སྔོན་བཞིན་དུ་རྒྱལ་པོ་བྱས་སོ། །དེའི་དུས་ཀྱི་སུ་ཏ་སོ་མ་ནི་ད་ལྟར་ང་ཡིན་ལ། རྒྱལ་པོ་རྐང་བཀྲ་དེ་ནི་སོར་ཕྲེང་ཅན་དང༌། དེ་དུས་ཟོས་པའི་མི་རྣམས་ནི་ད་ལྟར་སོར་ཕྲེང་ཅན་གྱིས་བསད་པའི་མི་རྣམས་ཏེ༑ མི་འདི་དག་གང་དུ་སྐྱེས་ཀྱང་རྟག་པར་སོར་ཕྲེང་ཅན་གྱི་བསད་པར་གྱུར་ལ། ངས་ཀྱང་སྐྱེ་བ་ཐམས་ཅད་དུ་དགེ་བ་ལ་བཀོད་པར་གྱུར་ཏོ། །གསུངས་པ་དང༌། གསལ་རྒྱལ་གྱིས་མི་འདི་དག་སྔོན་ཅི་ཞིག་བགྱིས་པས་སྐྱེ་བ་ཐམས་ཅད་དུ་སོར་ཕྲེང་ཅན་གྱིས་གསོད་པར་གྱུར། བཀའ་སྩལ་པ། སྔོན་བསྐལ་པ་གྲངས་མེད་པའི་ཕ་རོལ་ན། ཡུལ་ཝཱ་རཱ་ཎ་སཱིར་རྒྱལ་པོ་བ་ལ་དར་ཞེས་བྱ་བ་ཞིག་བྱུང་སྟེ། དེ་ལ་སྲས་གཉིས་ཡོད་པའི་ཆུང་ཤོས་ཀྱིས། བདག་གི་ཕུ་བོ་ནི་རྒྱལ་པོར་འགྱུར་གྱི་བདག་གིས་སྲིད་མི་ཐོབ་པས་དབེན་པར་སོང་ནས་དྲང་སྲོང་གི་ལམ་བཙལ་བར་བྱའོ་སྙམ་ནས་ཡབ་ལ་ཞུས་པས་ཀྱང་གནང་སྟེ་དབེན་པར་སོང་ངོ༌། །དེ་ནས་ལོ་མང་ཞིག་ལོན་པ་ན། ཡབ་རྒྱལ་པོ་ཚེ་འཕོས་ནས་ཕུ་བོ་རྒྱལ་སར་བསྐོས་ཀྱང་རིང་པོར་མི་ཐོགས་པར་དེ་ཡང་གཤེགས་ཏེ་རྒྱལ་པོ་བྱེད་པ་མེད་པར་གྱུར་ནས། བློན་པོ་རྣམས་གྲོས་བྱས་ཏེ་སྲས་ཆུང་བ་ཚོལ་དུ་ནགས་སུ་ཕྱིན་ནས་བཙལ་བས་རྙེད་དེ། དེ་ལ་ཁྱོད་ཀྱིས་རྒྱལ་པོ་བྱ་དགོས་སོ་སྨྲས་པ་དང༌། དྲང་སྲོང་གིས་ཚིག་འདི་ནི་འཇིགས་སུ་རུང་སྟེ་ཁོ་བོ་དབེན་པ་འདི་ན་རབ་ཏུ་བདེ་སྟེ་མྱ་ངན་ཅི་ཡང་མེད་དོ། །འཇིག་རྟེན་པ་ནི་རང་བཞིན་གྱིས་མ་དུལ་བ་ཡིན་པས་རྒྱལ་པོ་ཡང་གསོད་དུ་འོངས་པས་བདག་གིས་མི་ནུས་སོ། །དེར་བློན་པོ་རྣམས་ཀྱིས་སྙིང་རྗེ་རྗེ་ལྟར་ནན་གྱིས་ཞུས་པས། དྲང་སྲོང་གིས་ཀྱང་མ་བཟོད་ནས་ཕྱིར་ཡུལ་དུ་འོངས་སྟེ། རྒྱལ་པོ་བྱས་སོ། །དྲང་སྲོང་དེ་ཆུང་ངུ་ནས་འདོད་ཆགས་ལ་མ་འབགས་པ་ལས། སྲིད་འཚོ་ཞིང་བགས་ཀྱིས་བུད་མེད་དང་འབགས་པས་ཕྱིར་འདོད་ཆགས་ཆེ་བར་གྱུར་ཏེ་ཉིན་མཚན་དུ་འདོད་ཆགས་བག་མེད་པར་སྤྱོད་ཅིང༌། ངའི་ཡུལ་མི་ལ་བུ་མོ་ཡོད་པ་རྣམས་བག་མར་བཏང་ན། སྔར་ང་དང་ཕྲད་པའི་འོག་ཏུ་བག་མར་ཐོངས་ཤིག་ཅེས་ཁྲིམས་བཅས་ཏེ་ཡུལ་གྱི་བུད་མེད་གཞོན་ནུ་མ་ཐམས་ཅད་ལ་མི་རིགས་པར་སྤྱོད་དོ། །དེའི་ཚེ་བུད་མེད་གཅིག་མི་མང་པོ་ཚོགས་པའི་སྔོན་དུ་གཅེར་བུར་ཕྱུང་ནས་གཅིན་གཅི་བ་དང༌།ཐམས་ཅད་ཀྱིས་བགད་དེ་ངོ་ཚ་མི་ཤེས་པ་འདིས་ཅི་བྱེད་ཅེས་སྤྱོས་པ་དང༌། དེས་བུད་མེད་ཀྱིས་བུད་མེད་ཀྱི་མདུན་དུ་གཅིན་གཅིར་བ་ལ་ངོ་ཚ་ཅི་ཡོད། ཡུལ་འདི་ན་རྒྱལ་པོ་གཅིག་པུ་སྐྱེས་པ་ཡིན་གྱིས་གཞན་ཐམས་ཅད་བུད་མེད་དུ་ངེས་སོ། །ཁྱེད་ཀུན་སྐྱེས་པ་ཡིན་ན་རྒྱལ་པོས་མི་རིགས་པ་འདི་འདྲ་བ་བྱེད་མི་རིགས་སོ། །ཞེས་སྨྲས་པས། ཀུན་ངོ་ཚ་ནས་རྒྱལ་པོ་འདི་མེད་པར་བྱའོ་ཞེས་ཐམས་ཅད་གྲོས་བྱས་ནས་སྐྱེད་ཚལ་དུ་གསང་དམག་སྦས་ནས། རྒྱལ་པོ་ཁྲུས་རྫིང་དུ་འོང་བ་བཟུང་སྟེ། བློན་པོ་རྣམས་ཀྱིས། རྒྱལ་པོ་ཆོས་བཞིན་དུ་མ་བྱས་ནས་འདོད་ཆགས་ཀྱི་མྱོས་ཏེ་ཡུལ་མི་རྣམས་ཀྱི་རིགས་བསླད་པས་རྒྱལ་པོ་གཞན་བཙལ་ནས་ཁྱོད་ཉིད་གསོད་པར་བྱའོ་སྨྲས་པས། རྒྱལ་པོ་དེ་སྐྲག་ནས་ཕྱིན་ཆད་མི་བྱེད་པར་ཁས་བླངས་ཀྱང་མ་ཉན་པར་བསད་པར་བརྩམས་པ་ན། དེ་ཁྲོས་ནས། ང་སྔོན་རི་ལ་འདུག་སྟེ་འཇིག་རྟེན་ན་མི་དགའ་བ་ལས་ནན་གྱིས་རྒྱལ་པོར་བཅུག་སྟེ། ད་ནི་ང་གསོད་དོ་གར་སྐྱེས་ཀྱང་ཁྱོད་དང་ང་ཕྲད་དེ་ཁྱོད་ཀྱང་ངས་གསོད་པར་ཤོག་ཅིག་ཅེས་སྨོན་ལམ་བཏབ་སྟེ་བསད་དོ། །དེའི་དུས་ཀྱི་དྲང་སྲོང་དེ་ནི་ད་ལྟར་སོར་ཕྲེང་ཅན་ཡིན་ལ། དེ་དུས་གྲོས་མཐུན་པར་རྒྱལ་པོ་གསོད་པའི་མི་རྣམས་ནི་སོར་ཕྲེང་གིས་བསད་པའི་མི་རྣམས་ཡིན་ཏེ་རྒྱུ་དེས་རྟག་ཏུ་གསོད་པར་གྱུར་ཏོ་གསུངས། ཡང་རྒྱལ་པོས་དགེ་སློང་སོར་ཕྲེང་ཅན་འདིས་མི་འདི་སྙེད་ཅིག་བསད་ན་ད་ལྟར་འབྲས་བུ་ཐོབ་པའི་འོག་ཏུ་རྣམ་པར་སྨིན་པ་མྱོང་བར་འགྱུར་རམ་ཞེས་གསོལ་པ་ན། བཅོམ་ལྡན་འདས་ཀྱིས་སྡིག་པ་བྱས་ན་རྣམ་པར་སྨིན་པ་ངེས་པར་མྱོང་སྟེ། དགེ་སློང་འདི་ཡང་ད་ལྟར་གནས་ཁང་ན་སེམས་ཅན་དམྱལ་བའི་མེ་བ་སྤུའི་ཁུང་བུ་ཀུན་ནས་འབར་ཏེ་སྡུག་བསྔལ་མི་བཟད་པ་མྱོང་ཞིང་འདུག་གོ་ཞེས་བཀའ་སྩལ་ནས། འཁོར་རྣམས་ཡིད་ཆེས་པའི་ཕྱིར། དགེ་སློང་གཅིག་ལ་ལྡེ་མིག་བསྐུར་ནས།སྒོའི་བུ་གར་ཆུ་གཅིག་གསུངས་པས་དེས་ཀྱང་བཅུག་པ་ན་དེ་མ་ཐག་ཏུ་ཞུའོ། །དེར་བཅོམ་ལྡན་འདས་ཀྱི་སྡིག་པ་བྱས་པའི་རྣམ་པར་སྨིན་པ་ནི་འདི་ཡིན་ནོ་ཞེས་བཀའ་སྩལ་པས་རྒྱལ་པོ་དང་འཁོར་རྣམས་ཡིད་ཆེས་པར་གྱུར་ཏོ། །དེའི་ཚེ་ཀུན་དགའ་བོས། དགེ་སློང་སོར་ཕྲེང་ཅན་སྔོན་ལེགས་པ་ཅི་བགྱིས་པས་སྟོབས་རྩལ་ཆེ་ཞིང་བང་མགྱོགས་པར་གྱུར་ལ། བཅོམ་ལྡན་འདས་དང་ཕྲད་དེ་འཁོར་བ་ལས་གྲོལ་བར་གྱུར་ཞེས་གསོལ་བས། བཀའ་སྩལ་པ།སྔོན་སངས་རྒྱས་འོད་སྲུང་གི་ཚེ་དགེ་སློང་དུ་གྱུར་ནས་དགེ་འདུན་གྱི་ལས་བྱེད་པ་ལས། ནམ་ཞིག་ཁུར་ཐོགས་ཏེ་ལམ་དུ་འགྲོ་བ་ན་མཐུ་ཆུང་ཞིང་འགྲོས་བུལ་བས་མགྱོགས་པར་མ་ཕྱིན་ཏེ། ངལ་ཞིང་དུབ་པར་གྱུར་པ་ན། དགེ་སློང་དེས། བདག་མ་འོངས་པའི་དུས་སུ་མཐུ་མི་སྟོང་དང་མཉམ་ཞིང་མགྱོགས་ཁྱད་བྱ་འཕུར་བ་དང་འདྲ་བར་ཤོག་ཅིགམ་འོངས་པའི་དུས་ན་སངས་རྒྱས་ཤཱཀྱ་ཐུབ་པ་འཇིག་རྟེན་དུ་གཤེགས་པ་དང་ཕྲད་ནས་འཁོར་བ་ལས་གྲོལ་བར་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་དགེ་སློང་དེ་ནི་སོར་ཕྲེང་ཅན་ཡིན་ཏེ། དེའི་ཚེ་རབ་ཏུ་བྱུང་ཞིང་ཚུལ་ཁྲིམས་བསྲུང་ཏེ། དགེ་འདུན་གྱི་ལས་བྱས་པས་སྨོན་པ་བཞིན་དུ་གྲུབ་པ་ཡིན་ནོ། །ཞེས་གསུངས་པས་འཁོར་རྣམས་ཀྱི་རྣམ་སྨིན་གྱི་འབྲས་བུ་མངོན་དུ་མཐོང་བས་ཡིད་ཆེས་ཏེ། བརྩོན་པས་བྱང་ཆུབ་གསུམ་གྱིས་འབྲས་བུ་ཅི་རིགས་པ་ལ་ཞུགས་པར་གྱུར་ཏོ། །འདིས་ནི་སྲོག་གཅོད་པ་སོགས་ཀྱིས་རྣམ་སྨིན་དང༌། དམ་ཆོས་ལེགས་པར་བཤད་པ་དང་དགེ་འདུན་གྱི་ལས་བགྱིས་པ་སོགས་ཀྱི་ཕན་ཡོན་དང་གྲོགས་བཟང་ངན་གྱི་ཁེ་ཉེན་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་དབུལ་མོ་བསྙེན་དགའ་མོ་ཞེས་པ་འཚོ་བ་སློང་མོ་ལ་ལྟོས་པ་ཞིག་ཡོད་པ་དེས། རྒྱལ་པོ་ལ་སོགས་པའི་སྐྱེ་བོ་དུ་མས་སངས་རྒྱས་འཁོར་དང་བཅས་པ་ལ་བསྙེན་བཀུར་བ་མཐོང་ནས་བདག་གིས་སྔོན་གྱི་ལས་ཅི་ཞིག་བགྱིས་ནས་འདི་ལྟར་དབུལ་བར་གྱུར་ཏེ་བསོད་ནམས་ཀྱི་ཞིང་དང་ཕྲད་ཀྱང་ས་བོན་མི་བདོག་སྙམ་དུ་སེམས་ཤིང༌། ཉི་མ་གཅིག་གི་ཐོག་ཐག་ཏུ་བསླངས་ཀྱང་དོང་ཙེ་གཅིག་ལས་མ་རྙེད་པས། དེ་ཐོགས་ནས་མར་ཉོར་ཕྱིན་པ་ན་མར་ཚོང་པས། ཁྱོད་ཀྱིས་ཅི་ཞིག་བྱ་དྲིས་པ་དང༌། དྲང་པོར་བཤད་པས། དེ་ཡང་དགའ་ནས་མར་ལྷག་པོར་བྱིན་ནོ། །དེར་བསྙེན་དགའ་མོ་རབ་ཏུ་དགའ་ནས། གཙུག་ལག་ཁང་དུ་ཕྱིན་ཏེ། བཅོམ་ལྡན་འདས་ཀྱི་སྤྱན་སྔར་མར་མེ་བཙུགས་ཏེ། བདག་ད་ལྟར་དབུལ་ཕོངས་ཏེ་མར་མེ་ཆུང་ངུ་འདིས་སངས་རྒྱས་ལ་མཆོད་དོ། །བསོད་ནམས་འདིས་མ་འོངས་པའི་དུས་སུ་བདག་ཤེས་རབ་ཀྱི་མར་མེ་དང་ལྡན་ཏེ་སེམས་ཅན་ཐམས་ཅད་ཀྱི་མུན་པའི་དྲི་མ་བསལ་བར་ཤོག་ཅིགཅེས་སྨོན་ལམ་བཏབ་བོ། །ཕྱིར་ནང་མར་མེ་གཞན་ཟད་ཀྱང་དབུལ་མོའི་མར་མེ་གཅིག་པུ་མ་ཟད་དེ་མར་དང་སྙིང་པོ་མ་ཉམས་པར་གསར་དུ་སྦར་བ་བཞིན་དུ་གྱུར་པ་ལ། དེའི་ཉིན་གྱི་དུས་འཛིན་པ་འཕགས་པ་མོའུ་འགལ་གྱི་བུ་ཡིན་པས། མར་མེ་དེ་ཉིད་གསོད་པར་བརྩམས་པ་ན་མ་སོད་དེ། གོས་ཀྱིས་གཡབ་པ་དང༌། བཅོམ་ལྡན་འདས་ཀྱིས་ཁྱོད་ཀྱིས་དེ་བསད་པར་སེམས་ཀྱང་མི་སོད་དེ། ཁྱོད་ཉན་ཐོས་ཀྱིས་བསྒུལ་ཞིང་བསྐྱོད་ནུས་པའང་མ་ཡིན་ནོ༑ ༑གལ་ཏེ་ཁྱོད་ཀྱིས་རྒྱ་མཚོ་ཆེན་པོ་བཞིའི་ཆུ་དྲངས་ཀྱང་སོད་པར་མི་འགྱུར་ཏེ། མར་མེ་འདི་སེམས་ཅན་ཀུན་གྱི་དོན་རྒྱ་ཆེན་པོ་བྱེད་པར་བསམ་པ་ཆེན་པོ་བསྐྱེད་ནས་ཕུལ་བ་ཡིན་ནོ་གསུངས་ནས། བསྙེན་དགའ་མོ་ལ། ཁྱོད་མ་འོངས་པའི་དུས་ན་བསྐལ་པ་གཉིས་འདས་ནས་མངོན་པར་སངས་རྒྱས་ཏེ་མཚན་ཡང་མར་མེ་འོད་ཅེས་བྱ་སྟེ། དབང་བཅུ་དང་ལྡན་པར་འགྱུར་རོ། །ཞེས་ལུང་བསྟན་པས་དེ་ཉིད་རབ་ཏུ་དགའ་ནས་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་བར་གསོལ་བས། སྟོན་པས་ཀྱང་རྗེས་སུ་གནང་ངོ༌། །དེར་ཀུན་དགའ་བོས་དེ་ཉིད་ཀྱི་ལས་ཀྱི་རྒྱུ་ཞུས་པས། བཀའ་སྩལ་པ། སྔོན་འདས་པའི་དུས་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ་བསྙེན་དགའ་མོ་འདི་ཁྱིམ་བདག་ཞིག་གི་ཆུང་མར་གྱུར་ཏེ༑ སངས་རྒྱས་འཁོར་བཅས་སྤྱན་དྲངས་པ་ན་སྔར་དབུལ་མོ་ཞིག་གི་དྲངས་ཟིན་པས་དེར་གཤེགས་ལ། དབུལ་མོ་དེ་ཡང་ལན་གཅིག་ཕྱིར་མི་ལྡོག་པ་ཞིག་སྟེ། དེའི་ཚེ་ཁྱིམ་བདག་གི་ཆུང་མ་ཁེངས་དྲེགས་ཀྱི་བསམ་པས་ཅིའི་སླད་དུ་བདག་གིས་སྤྱན་དྲངས་པར་མི་གཤེགས་པར་སྤྲང་མོས་སྤྱན་དྲངས་པར་གཤེགས་ཞེས་ཚིག་ངན་སྨྲས་ཏེ། འཕགས་པ་ལ་བརྙས་སྨད་པས་སྐྱེ་བ་ལྔ་བརྒྱའི་བར་དུ་སྤྲང་པོར་གྱུར་ལ། དེའི་ཕྱིར་ཉིན་དུ་སངས་རྒྱས་འཁོར་བཅས་བྱོན་པས་རབ་ཏུ་དགའ་ཞིང་མཆོད་པས། ད་ལྟར་སངས་རྒྱས་དང་ཕྲད་ནས་རབ་ཏུ་བྱུང་ཞིང་ལུང་བསྟན་པ་ཡིན་ནོ་གསུངས། དེའི་ཚེ་རྒྱལ་པོ་དང༌། བློན་པོ་དང༌། ཡུལ་གྱི་སྐྱེ་བོ་དག་གིས་དབུལ་མོ་སངས་རྒྱས་སུ་ལུང་བསྟན་པ་ཐོས་པས་ལྷག་པར་ཡང་དད་ཅིང་སྤྲོ་བར་འགྱུར་ནས་ཀུན་གྱིས་མར་མེ་སྦྱར་ཏེ་ཕུལ་བས་རྒྱལ་བྱེད་ཀྱི་ཚལ་ཀུན་ཡོངས་སུ་གང་སྟེ། དེ་ལྟར་ཞག་བདུན་གྱི་བར་དུ་རྒྱུན་མ་ཆད་པར་ཕུལ་ལོ། །དེར་ཀུན་དགའ་བོ་ངོ་མཚར་དུ་གྱུར་ནས། བཅོམ་ལྡན་འདས་ཀྱི་སྔོན་ཕྲིན་ལས་ཅི་ཞིག་བགྱིས་ན། འདི་ལྟ་བུའི་མར་མེ་ཚད་མེད་པ་དང་ལྡན་པར་གྱུར་ཅེས་གསོལ་པ་ན། བཅོམ་ལྡན་འདས་ཀྱིས་སྔོན་འདས་པའི་དུས་ན་འཛམ་བུ་གླིང་འདིར། རྒྱལ་པོ་པ་སི་ལ་ཞེས་བྱ་བའི་སྲས། དེ་བཞིན་གཤེགས་པ་རིན་ཆེན་གཙུག་ཕུད་ཅེས་བྱ་བ་འཇིག་རྟེན་དུ་བྱོན་ནས་མངོན་པར་སངས་རྒྱས་པ་ན་ཡབ་རྒྱལ་པོས་སངས་རྒྱས་དགེ་འདུན་དང་བཅས་པ་སྤྱན་དྲངས་ནས་ཟླ་བ་གསུམ་གྱི་བར་དུ་ཆོས་སྟོན་གསོལ་ལོ། །དེའི་ནང་ན་དགེ་སློང་འཕགས་པའི་བཤེས་གཉེན་ཞེས་བྱ་བ་ཞིག་ཟླ་བ་གསུམ་དུ་མར་མེ་སྦྱར་བའི་ཡོན་བདག་ཏུ་ཁས་བླངས་ནས། ཉིན་རེ་བཞིན་ཏུ་གྲོང་དུ་རྒྱུ་ཞིང༌། སྐྱེ་བོ་མང་པོ་ལས་མར་དང་འབྲུ་མར་དང༌། མེ་མར་དང་སྙིང་པོ་བསླངས་སོ༑ ༑དེར་རྒྱལ་པོའི་བུ་མོ་ཐུབ་པ་ཞེས་པས་མཐོང་ནས་དགེ་སློང་ལ་རྒྱུ་མཚན་དྲིས་པ་དང༌།དགེ་སློང་གི་ལོ་རྒྱུས་ཞིབ་པར་བསྙད་པས། བུ་མོ་དེ་རབ་ཏུ་དགའ་ནས་དགེ་སློང་དེ་ལ། ད་ཕྱིན་ཆད་དེ་ལྟར་འགྲོ་མི་དགོས་ཀྱི་མེ་མར་གྱི་ཡོ་བྱད་ཁོ་མོས་སྦྱར་གྱིས་ལོངས་ཤིག་སྨྲས་པས༑ དགེ་སློང་གིས་ཀྱང་དེ་བཞིན་དུ་བྱའོ་ཞེས་སྨྲས་ནས། དེ་ཕྱིན་གྱི་ཡོ་བྱད་གང་དགོས་དེ་ནས་བླངས་ཏེ་ཉིན་རེ་བཞིན་དུ་མར་མེ་ཕུལ་ནས། ཀུན་ལ་ཕན་པའི་དོན་རྒྱ་ཆེན་པོའི་སེམས་བསྐྱེད་པས། བཅོམ་ལྡན་འདས་ཀྱི་དགེ་སློང་དེ་ལ། མ་འོངས་པའི་དུས་ན་བསྐལ་པ་གྲངས་མེད་པ་འདས་ནས་མངོན་པར་འཚང་རྒྱ་སྟེ་མཚན་ཡང་མར་མེ་མཛད་ཅེས་བྱ་བར་འགྱུར་རོ༑ ༑ཞེས་ལུང་བསྟན་ཏོ། དེར་རྒྱལ་པོའི་བུ་མོས་ཐོས་པ་ན། སངས་རྒྱས་ལ་ཕུལ་བའི་མར་མེ་ནི་བདག་གིས་སྦྱར་ཏེ། དགེ་སློང་དེས་བསྐུལ་བ་ཙམ་བྱས་ཀྱང་ལུང་བསྟན་ན་བདག་ལ་ནི་ལུང་མ་བསྟན་ནོ། །སྙམ་དུ་བསམ་ནས། བཅོམ་ལྡན་འདས་ཀྱི་དྲུང་དུ་སོང་སྟེ་དོན་དེ་དྲང་པོར་གསོལ་པ་དང་བཅོམ་ལྡན་འདས་ཀྱིས། བུ་མོ་ཐུབ་པ་ཁྱོད་མ་འོངས་པའི་དུས་ན་བསྐལ་པ་གྲང་མེད་པ་དགུ་བཅུ་རྩ་གཅིག་འདས་ནས་མངོན་པར་འཚང་རྒྱ་སྟེ། མཚན་ཡང་ཤཱཀྱ་ཐུབ་པ་ཞེས་བྱ་བར་འགྱུར་རོ། །ཞེས་ལུང་བསྟན་ཏོ། །དེར་བུ་མོའང་རབ་ཏུ་དགའ་ནས་སངས་རྒྱས་ཀྱི་བསྟན་པ་ལ་རབ་ཏུ་བྱུང་ཞིང་བརྩོན་འགྲུས་རྩོམ་མོ། །དེའི་དུས་ཀྱི་དགེ་སློང་འཕགས་པའི་བཤེས་གཉེན་ནི་སྔོན་འདས་པའི་སངས་རྒྱས་མར་མེ་མཛད་ཡིན་ལ༑ རྒྱལ་པོའི་བུ་མོ་ཐུབ་པ་ནི་ད་ལྟར་ང་ཡིན་ཏེ། སྔོན་མར་མེ་ཕུལ་བས་བསྐལ་པ་གྲངས་མེད་པའི་བར་དུ་ལྷ་དང་མི་ཡི་གནས་ན་བསོད་ནམས་མྱོང་སྟེ་གཟུགས་ཀྱང་གཞན་ལས་འཕགས་པར་བཟང་ཞིང༌། ད་ལྟར་མངོན་པར་སངས་རྒྱས་ནས་ཀྱང་མར་མེ་མང་པོ་དང་ལྡན་པར་གྱུར་ཏོ་གསུངས། འདིས་ནི་ཁེངས་དྲེགས་ཀྱི་ཉེས་པ་དང༌། རྟེན་ལ་མར་མེ་ཕུལ་བ་དང་བསམ་པ་རྣམ་པར་དག་པའི་ཕན་ཡོན་ཁྱད་པར་དུ་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་བྱ་རྒོད་སྤུངས་པའི་རི་ལ་བཞུགས་པའི་ཚེ། ཡུལ་དེ་ན་ཁྱིམ་བདག་པི་ཤི་རི་ཙི་ཞེས་བྱ་བ་ཤིན་ཏུ་ཕྱུག་ཅིང་ལོངས་སྤྱོད་དང་ལྡན་པ་ཞིག་ལ། བུ་བ་ཤིཾ་ཙ་ར་ཞེས་བྱ་བ་གཟུགས་མཛེས་ཤིང་ལྟ་ན་སྡུག་པ་ཞིག་ཡོད་པ་དེ་གྲོང་ཁྱེར་དུ་རྩེ་ཞིང་སོང་བ་ལས། རིགས་ངན་གྱི་བུ་མོ་མཛེས་མ་ཞིག་མཐོང་ནས་དེ་ལ་ཆགས་ཏེ་ཕ་མ་ལ་དེ་ཉིད་ཆུང་མར་ལེན་པར་གསོལ་པ་ན་ཕ་མས་བདག་ཅག་ཆོ་རིགས་བཙུན་པ་ཡིན་པས་མི་རུང་ངོ་ཞེས་བཟློག་ཀྱང་མ་ཉན་ནས་བུ་མོ་དེ་སློང་དུ་བཏང་བ་ན་དེའི་ཕ་མས། གལ་ཏེ་བདག་གི་དམག་པར་བྱ་ན་གླུ་གར་དང་རྩེད་མོའི་རིགས་ཐམས་ཅད་ལ་མཁས་པར་གྱིས་ཤིག་སྨྲས་པས། དེས་ཀྱང་སྦྱངས་ནས་མཁས་པར་གྱུར་ཏེ་རྒྱལ་པོའི་རོལ་མོ་པ་བྱས་པས། ཐག་འཛེགས་ལས་ལྷུང་ནས་སྨྲེ་སྔགས་འབྱིན་པ་ལ་འཕགས་པ་མོའུ་འགལ་གྱི་བུས་བར་སྣང་ནས་ཕྱག་གིས་བཟུང་ནས་ཁྱོད་ལུས་སྲོག་མ་ཡལ་བར་རབ་ཏུ་བྱུང་ངམ། འོན་ཏེ་ས་ལ་ལྷུང་ཏེ་བུ་མོ་ཆུང་མར་བླང་བར་བྱ་ཞེས་གསུངས་པས། དེས་སྲོག་མ་ཡལ་ན་ཆུང་མ་མི་འདོད་དོ་ཞེས་སྨྲས་པ་དང་བདེ་བར་ས་ལ་བཞག་པས། ཁྱེའུ་དེ་དགའ་ནས་མོའུ་འགལ་གྱི་ཕྱི་བཞིན་བཅོམ་ལྡན་འདས་ཀྱི་དྲུང་དུ་ཕྱིན་ནས་ཞབས་ལ་ཕྱག་བྱས་ཤིང་མཆོད་པ་བྱས་སོ། །དེ་ལ་བཅོམ་ལྡན་འདས་ཀྱིས་སྦྱིན་པ་དང་ཚུལ་ཁྲིམས་ལ་སོགས་པའི་གཏམ་རྒྱས་པར་བསྟན་པས་རྒྱུན་དུ་ཞུགས་པ་ཐོབ་ཅིང་དེར་རབ་ཏུ་བྱུང་བར་གསོལ་བས་སྟོན་པས་ཚུར་ཤོག་གིས་བསྙེན་པར་རྫོགས་ན་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་བཅོམ་ལྡན་འདས་ཀྱིས༑ དགེ་སློང་དེ་ཡུལ་ཝཱ་རཱ་ཎ་སཱིར་ཁྱིམ་བདག་ཞིག་གི་བུར་གྱུར་པའི་ཚེ། རྒྱལ་པོའི་བུ་མོ་ལ་ཆགས་ཏེ་འཁྲིག་པ་སྤྱད་པའི་རྐྱེན་གྱིས་རྒྱལ་པོས་གསོད་དུ་བཅུག་པ་ནའང་མོང་འགལ་གྱི་བུ་རྒྱ་མཚོའི་བྱར་གྱུར་པས་སྲོག་བཏོན་པའི་ལོ་རྒྱུས་ཀྱང་གསུངས་ཤིང༌། ཁྱད་པར་དགེ་སློང་འདི་ཡིད་གཞུངས་ཤིང་ཟག་པ་མེད་པའི་འབྲས་བུ་ཐོབ་པ་ནི་སྔོན་འདས་པའི་དུས་ཡུལ་ཝཱ་རཱ་ཎ་སཱི་འདིར་ཁྱིམ་བདག་གཅིག་ལ་རང་སངས་རྒྱས་ཞིག་གིས་བསོད་སྙོམས་སློང་བ་ལས། ཁྱིམ་བདག་དེས་བསོད་སྙོམས་ཕུལ་ཏེ། ཆོས་སྟོན་པར་གསོལ་པ་དང༌། དེའི་ཚེ་རང་སངས་རྒྱས་དེས་ཆོས་བསྟན་མི་ནུས་སོ་ཞེས་སྨྲས་ནས་ལྷུང་བཟེད་ནམ་མཁའ་ལ་བསྐྱུར་ནས་འཕུར་ཏེ་སོང་ངོ༌། །དེ་ནས་ཁྱིམ་བདག་དེས། སྐྱེས་བུ་དེའི་རྫུ་འཕྲུལ་གྱི་མཐུ་ནི་ཆེ་ན། དམ་པའི་ཆོས་བསྟན་མི་ནུས་པ་ལྟ་བ་དག་མ་འོངས་པའི་དུས་སུ་འཕགས་པ་དང་ཕྲད་དེ། སྐྱེས་བུ་འདི་བས་ལྷག་པར་དམ་པའི་ཆོས་བསྟན་པ་ལ་ཟད་མི་ཤེས་པར་ཤོག་ཅིག་ཅེས་སྨོན་ལམ་བཏབ་བོ། །དེའི་རྐྱེན་གྱིས་ཡིད་གཞུངས་ཤིང་དགྲ་བཅོམ་པའི་འབྲས་བུ་ཐོབ་པ་ཡིན་ནོ་གསུངས། འདིས་ཀྱང་སྦྱིན་པའི་འབྲས་བུ་དང་སྨོན་ལམ་གྱིས་ཁྱད་པར་སོགས་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་བྲམ་ཟེ་ཕྱིན་ཏེ་ལོ་ཤུ་ཤ་ཞེས་པ་བུ་ནི་མེད་ཅིང༌། བུ་མོ་བདུན་ཡོད་པ། རབ་ཏུ་དབུལ་ཞིང་ཆུང་མ་དང༌། བུ་མོ་དང༌།མག་པ་དག་གིས་ཀྱང་གཤེ་བར་བྱེད་པ་ལས། ནམ་ཞིག་ཞིང་བརྔ་རན་ནས་ཁྱིམ་མཚེས་ཤིག་ལས་བ་ལང་ཞིག་གཡར་བ་ཡང་བོར་ནས་སྡུག་བསྔལ་བར་གྱུར་པ་ལ། རྒྱང་མ་ནས་དེ་བཞིན་གཤེགས་པ་ཤིང་དྲུང་ན་དབང་པོ་ཀུན་ཞི་ཞིང་བདེ་བར་བཞུགས་པ་མཐོང་ནས་བྲམ་ཟེས་བསམ་པ། དགེ་སྦྱོང་གཽ་ཏ་མ་ནི་རབ་ཏུ་བདེ་བ་བསྐྱེད་དོ། །དེ་ལ་ཆུང་མས་སྤྱོ་བ་ཡང་མེད། བུ་མོ་ངན་པ་དང་མག་པས་གཙེས་པ་ཡང་མེད། ཞིང་བརྔ་རན་ཏེ་གླང་གཡར་ཀྱང་མི་དགོས་ཏེ། མྱ་ངན་མེད་དོ་སྙམ་མོ། །དེ་བཅོམ་ལྡན་འདས་ཀྱིས་མཁྱེན་ཏེ། ཁྱོད་རབ་ཏུ་བྱུང་བར་དགའ་འམ་ཞེས་བཀའ་སྩལ་པ་དང༌། བྲམ་ཟེས། བཅོམ་ལྡན་འདས་ཀྱིས་གནང་ན་བདག་རབ་ཏུ་བྱུང་ངོ་ཞེས་གསོལ་པ་དང༌། བཅོམ་ལྡན་འདས་ཀྱིས་ལེགས་པར་འོངས་སོ་ཞེས་བཀའ་སྩལ་པ་དང༌། སྐྲ་དང་ཁ་སྤུ་རང་བྱི་སྟེ་དགེ་སློང་དུ་གྱུར་ནས་ཆོས་བསྟན་པས་དགྲ་བཅོམ་པར་གྱུར་ཏོ། །དེར་ཀུན་དགའ་བོ་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས་བཀའ་སྩལ་པ། བྲམ་ཟེ་འདི་ད་ལྟར་འབའ་ཞིག་ཏུ་མ་ཟད་ཀྱི་སྔོན་གྱི་དུས་ཀྱང་ཉེས་པ་ཀུན་ལས་ཐར་ཞིང་བདེ་བར་བྱས་པ་ཡིན་ཏེ། སྔོན་བསྐལ་པ་གྲངས་མེད་པའི་ཕ་རོལ་ཏུ་རྒྱལ་པོ་མཛེས་པ་ཞེས་བྱ་བ་ཞིག་བྱུང་སྟེ་རྒྱལ་སྲིད་ཆོས་བཞིན་དུ་འཚོའོ། །དེའི་ཚེ་ཡུལ་དེ་ན་བྲམ་ཟེ་དབྱུག་པ་ཅན་ཞེས་དབུལ་ཞིང་ཕོངས་པ་ཞིག་ཡོད་པ་དེས་ཁྱིམ་བདག་གཞན་ཞིག་ལས་གླང་ཞིག་གཡར་ཏེ་ཉིན་པར་སྤྱད་ནས་ནུབ་མོ་དེའི་ཁྱིམ་དུ་བཏང་བས་སྟོར་ནས་དེ་གཉིས་རྩོད་པར་གྱུར་ཏེ་རྒྱལ་པོའི་དྲུང་དུ་འོང་བ་ན། ལམ་དུ་མི་གཞན་ཞིག་གིས་རྟ་རྒོད་མ་ཞིག་བྲོས་པ་ལ། དེ་མ་བཏང་ཞེས་སྨྲས་པས་དབྱུག་པ་ཅན་གྱི་རྡོ་འཕངས་པས་རྒོད་མའི་རྐང་པ་བཅག་པས། དེས་ཀྱང་ཚུར་ཤོག་རྒྱལ་པོའི་དྲུང་དུ་འདོང་ཞེས་སྨྲས་སོ༑ ༑དེ་དག་དེར་སོང་བ་དང་དབྱུག་པ་ཅན་བྲོས་པར་བརྩམ་སྟེ། རྩིག་པ་ཞིག་གི་སྟེང་ན་མཆོངས་པས་ཐགས་འཐག་པའི་ཐགས་པ་ཞིག་གི་སྟེང་དུ་ལྷུང་ནས་དེ་ཚེ་འཕོས་པ་དང༌། དེའི་ཆུང་མས་དབྱུག་པ་ཅན་བཟུང་ནས་རྒྱལ་པོའི་དྲུང་དུ་ཁྲིད་དོ། །ལམ་དུ་ཆུ་གཏིང་ཟབ་ཅིག་གི་ནང་ནས་ཤིང་མཁན་ཞིག་སྟེའུ་ཁ་ནས་བཟུང་སྟེ་འོངས་པ་ལ། དབྱུག་པ་ཅན་གྱིས་ཆུའི་གཏིང་ཇི་ཙམ་ཟབ་དྲིས་པ་དང་ཆུའི་གཏིང་ཟབ་བོ་ཞེས་སྨྲས་པས་སྟེའུ་ཆུར་ལྷུང་སྟེ་མ་རྙེད་པས་དེ་ཡང་རྒྱལ་པོའི་དྲུང་དུ་འོང་ངོ༌། །དེ་ནས་དབྱུག་པ་ཅན་ལུས་ངལ་ཏེ་ཆང་འཚོང་གི་ཁྱིམ་དུ་སོང་སྟེ་ཆང་བླངས་པ་དང་ཆང་འཚོང་བ་དེ་ལ་བུ་ཕོ་བཙས་པ་གོས་ཀྱིས་གཡོགས་ཏེ་བསྙལ་བའི་སྟེང་དུ་བསྡད་པས་དེ་སྲོག་དང་བྲལ་བ་ན། དེས་བུ་བསད་དོ་ཞེས་རྒྱལ་པོའི་དྲུང་དུ་འོང་ངོ༌། །དེ་དག་སོང་བའི་ལམ་དུ་ཤིང་ཤ་ཀོ་ཏ་ཀ་དེ་ལ་བྱ་རོག་ཞིག་འདུག་པ་དེས། དབྱུག་པ་ཅན་ལ་ཁྱོད་རྒྱལ་བུའི་དྲུང་དུ་འགྲོ་ན། བདག་ཤིང་གཞན་གྱི་སྟེང་ན་འདུག་ཚེ་སྐད་མི་སྙན་ལ། འདིའི་ཁར་འོངས་པ་ན་སྐད་སྙན་ཞིང་ངོ་མཚར་ན་དེའི་རྒྱུ་ཞུས་ཤིགཡང་སྦྲུལ་ཞིག་གིས་བདག་ཁུང་ནས་ཕྱིར་འབྱུང་བའི་ཚེ་ན་བདེ། སླར་འཇུག་པའི་ཚེ་ན་སྡུག་བསྔལ་ན་དེའི་རྒྱུ་དྲིས་ཤིགཡང་བག་མ་གསར་པ་ཞིག་གིས། ནམ་ཁོ་མོ་ཕ་མའི་ཁྱིམ་ན་འདུག་པའི་ཚེ་གྱོས་པོའི་ཁྱིམ་འདོད་ལ། གྱོས་པོའི་ཁྱིམ་ན་འདུག་པའི་ཚེ་ཕ་མའི་ཁྱིམ་འདོད་ན་དེ་ཅིའི་ཕྱིར་ཞུས་ཤིག་ཅེས་སྨྲས་སོ། །དེ་དག་རྒྱལ་པོའི་དྲུང་དུ་ཕྱིན་ནས་ཕྱག་འཚལ་ཏེ༑ དེ་དག་གིས་རྩོད་པའི་དོན་རྣམས་སྨྲས་པ་ན། རྒྱལ་པོས་དབྱུག་པ་ཅན་ལ་ཁྱོད་ཀྱིས་གླང་གཡར་རམ། གཡར་རོ། །འོ་ན་ཕྱིར་བྱིན་ནམ། གླང་བདག་གིས་མཐོང་བར་བྱིན་ཏོ༑ ༑ཁས་ཚིག་གིས་ནི་མ་གཏོད། རྒྱལ་པོས་སྨྲས་པ་དབྱུག་པ་ཅན་གྱིས་གླང་བྱིན་ཏེ་མ་སྨྲས་པ་ལྕེ་ཆོད་ཅིག གླང་བདག་གིས་གླང་འོང་བར་མཐོང་ནས་མ་བཏགས་པས་མིག་ཕྱུངས་ཤིགགླང་བདག་གིས། དབྱུག་པ་ཅན་གྱིས་གཅིག་ཏུ་བདག་གི་གླང་ཕྲོགས། གཉིས་སུ་བདག་གི་མིག་ཕྱུང་བ་བས་དབྱུག་པ་ཅན་རྒྱལ་བར་གྱུར་ཀྱང་སླའོ། །མི་གཅིག་གིས། ལྷ་དབྱུག་པ་ཅན་གྱིས་བདག་གི་རྟ་རྒོད་མ་བཀུམ་མོ། །རྒྱལ་པོས་དབྱུག་པ་ཅན་ལ་ཇི་ལྟར་བསད་དྲིས་པས། བདག་ལམ་དུ་ཞུགས་པའི་ཚེ་མི་འདིས་རྟ་མ་གཏོང་ཞིག་ཟེར་བས་བདག་གིས་རྡོ་ཞིག་འཕངས་པས་རྟ་གུམ་མོ། །རྒྱལ་པོས། རྟ་བདག་གི་རྟ་མ་གཏོང་སྨྲས་པས་ལྕེ་ཆོད༑ དབྱུག་པ་ཅན་གྱིས་ཐབས་གཞན་གྱིས་མི་བཀག་པར་རྡོ་འཕངས་པས་ལག་པ་ཆོད་ཅིགརྟ་བདག་གིས། གཅིག་ཏུ་བདག་གི་རྟ་བསད། གཉིས་སུ་བདག་གི་ལྕེ་བཅད་པ་བས་དབྱུག་པ་ཅན་རྒྱལ་ཡང་སླའོ། །ཤིང་མཁན་གྱིས། འདིས་བདག་ལ་ཆུའི་གཏིང་ཇི་ཙམ་ཟབ་དྲིས་པས་སྟེའུ་ཆུར་ཤོར་རོ། །རྒྱལ་པོས། རྫས་ཅི་ཁྱེར་ཀྱང་ཕྲག་པར་ཐོག་རིགས་པ་ལ། ཁ་ནས་ཁྱེར་བཞིན་གཏམ་སྨྲས་པས་ཤིང་མཁན་གྱི་མདུན་སོ་གཉིས་ཕྱུངས་ཤིགདབྱུག་པ་ཅན་གྱིས་དྲིས་པས་ལྕེ་ཆོད་ཅིགཤིང་མཁན་གྱིས། གཅིག་ཏུ་བདག་གི་སྟེའུ་སྟོར་གཉིས་སུ་སོ་བཅག་པ་བས་དབྱུག་པ་ཅན་རྒྱལ་བར་གྱུར་ཀྱང་སླའོ། །ཆང་འཚོང་མས་འདིས་བདག་གི་བུ་བསད་དོ། །དབྱུག་པ་ཅན་གྱིས་བདག་ངལ་བས་ཆང་སློང་དུ་སོང་ནས་སྟན་ལ་མ་བལྟས་པར་འདུག་པས་འོག་ན་བུ་ཡོད་པར་མ་ཚོར་བར་གུམ་མོ། །རྒྱལ་པོས་སྨྲས་པ། ཆང་འཚོང་མ་ཁྱོད་བུ་སྒོར་བསྙལ་ལ་གོས་ཀྱིས་མི་མཐོང་བར་གཡོགས་པས་ཉེས་སོ། །དབྱུག་པ་ཅན་སྟན་ལ་མ་བརྟགས་པར་འདུག་པས་ཉེས་ཀྱི་དབྱུག་པ་ཅན་ཁྱོད་འདིའི་ཁྱོ་བྱོས་ལ་བུ་ཡོད་པར་གྱིས་ཤིགཆང་འཚོང་མས་གཅིག་ཏུ་བདག་གི་བུ་བསད། གཉིས་སུ་ན་བདག་གི་ཁྱོ་བྱེད་པ་བས་དབྱུག་པ་ཅན་རྒྱལ་བར་གྱུར་ཀྱང་སླའོ། །ཐགས་པའི་ཆུང་མས། འདིས་བདག་གི་ཁྱོ་བཀུམ་མོ་དབྱུག་པ་ཅན་གྱི་བདག་དགྲ་མང་བས་འཇིགས་ཏེ་རྩིག་པ་ལས་བརྒལ་ནས་བྲོས་སྙམ་པས་ཕག་ན་མི་ཡོད་པ་མ་མཐོང་སྟེ་གུམ་མོ། །རྒྱལ་པོས་སྨྲས་པ། སོང་ལ་འདི་ཉིད་ཀྱི་ཁྱོ་བྱོས་ཤིགདེས་སྨྲས་པ། གཅིག་ཏུ་བདག་གི་ཁྱོ་བསད། གཉིས་སུ་འདིས་ཁྱོ་བྱེད་པ་བས་དབྱུག་པ་ཅན་རྒྱལ་བར་གྱུར་ཀྱང་སླའོ། །དེ་དག་སོ་སོར་ཞལ་ལྕེ་དེ་ལྟར་བཅད་དེ་དབྱུག་པ་ཅན་ཉེས་པ་ཀུན་ལས་ཐར་རོ། །རྒྱལ་པོ་དེའི་དྲུང་ན་བུད་མེད་གཉིས་ཤིག་བུ་གཅིག་ལ་རྩོད་པ་ན། རྒྱལ་པོ་བློ་མཁས་པས་བརྟགས་ནས་བུད་མེད་གཉིས་ལ་འདི་སྐད་བསྒོའོ༑ ༑ཁྱོད་གཉིས་ཀྱི་བུའི་ལག་པ་རེ་རེ་ནས་བཟུང་སྟེ་དྲོངས་ལ་གང་གིས་ཐོབ་པ་དེས་བུ་ཁྱེར་ཅིགབུའི་མ་མ་ཡིན་པ་དེས་བུ་ལ་སྙིང་རྗེ་མེད་པས་སྣད་ཀྱིས་མ་དོགས་ཏེ་མཐུ་ཅི་ཡོད་པས་དྲངས་སོ། །མ་གང་ཡིན་པ་དེས་དལ་གྱིས་འདྲེན་པས་དེའི་བུ་ཡིན་པར་བྱས་ཏེ་བུ་ཁྱེར་རོ། །དེ་ནས་ཡང་མི་གཉིས་ཀྱིས་རས་ཡུག་གཅིག་ལ་རྩོད་ནས་རྒྱལ་པོའི་དྲུང་དུ་ལྷགས་པ་ན། ཞལ་ལྕེ་གོང་བཞིན་དུ་བཅད་དོ། །དེ་ནས་དབྱུག་པ་ཅན་གྱིས་རྒྱལ་པོ་ལ་སྔར་གྱི་ཕྲིན་རྣམས་ཞུས་པ་དང༌། རྒྱལ་པོས། སྦྲུལ་དེ་ལ་ཁྱོད་མི་ཁྲོ་ཞིང་བཀྲེས་པས་ཁུང་ནས་ཕྱིར་འབྱུང་བའི་ཚེ་བདེ་ལ། ཕྱིར་བྱུང་ནས་ཁ་ཟས་མང་དུ་ཟོས་པ་དང་བྱ་རྣམས་ཀྱིས་གཙེས་པས་ཁྱོད་ཁྲོས་ནས་སྦོམ་པར་གྱུར་པས་སླར་འཇུག་པའི་ཚེ་ཁུང་བུར་ཐོགས་ནས་སྡུག་བསྔལ་ལོ༑ ༑ཁྱོད་ད་སྟེ་ཟས་ཀྱི་ཚོད་ཤེས་ལ་མི་ཁྲོ་ན་ཇི་ལྟར་ཕྱིར་འབྱུང་བ་དང་འདྲ་བར་བདེ་བར་འཇུག་གོ་ཞེས་སྨྲོས་ཤིགན་ཆུང་གཞོན་ནུ་མ་དེ། ཁྱོད་ཕ་མའི་ཁྱིམ་ན་མཛའ་བོ་ཞིག་འདུག་སྟེ༑ གྱོས་པོའི་ཁྱིམ་ན་འདུག་པའི་ཚེ་དེ་ལ་ཆགས་ནས་ཕ་མའི་ཁྱིམ་དུ་འགྲོ་འདོད་ལ་ཕ་མའི་ཁྱིམ་དུ་འདུག་ཚེ་མཛའ་བོས་སྐྱོ་སྟེ་ཁྱོ་ལ་ཆགས་པས་གྱོས་པོའི་ཁྱིམ་དུ་འགྲོ་འདོད་པ་ཡིན་པས༑ གནས་གཅིག་སྤོངས་ལ་གཅིག་ལེགས་པར་ཟུངས་ཤིག་དང༌། དེ་ལྟ་བུའི་གནོད་པ་མེད་པར་འགྱུར་རོ་ཞེས་སྨྲོས་ཤིག བྱ་རོག་གི་ཕྲིན་དེ་ལ་ཤིང་དེའི་དྲུང་ན་གསེར་ཡོད་པས་ཁྱོད་ཀྱི་སྐད་སྙན་ལ། ཤིང་གཞན་གྱི་དྲུང་ན་མེད་པ་དེ་ལྟར་སྐད་མི་སྙན་ནོ་ཞེས་གྱིས་ཤིག རྒྱལ་པོས་དབྱུག་པ་ཅན་ལ་སྨྲས་པ། ཁྱོད་ལ་ཉེས་པ་མང་དུ་བྱུང་ཡང་ངས་བཏང་ངོ༌། །ཁྱོད་ནི་དབུལ་གྱི་ཤིང་གི་འོག་ན་གསེར་གྱི་གཏེར་ཡོད་པ་བརྐོས་ལ་ཁྱེར་ཅིགདེར་དབྱུག་པ་ཅན་གྱིས་ཕྲིན་རྣམས་བསྐྱལ་ཞིང་ཤིང་དྲུང་གི་གཏེར་ཡང་བླངས་པས་བདེ་བར་གྱུར་ཏོ། །དེའི་དུས་གྱི་རྒྱལ་པོ་མཛེས་པ་ནི་ང་ཡིན་པ། བྲམ་ཟེ་དབྱུག་པ་ཅན་ནི་བྲམ་ཟེ་ཕྱིན་ཏེ་ལོ་ཤུ་ཤ་ཡིན་ནོ། །ངས་སྔོན་ཡང་སྡུག་བསྔལ་བ་ལས་ཐར་པར་བྱས་ཏེ། རིན་པོ་ཆེ་བྱིན་ནས་བདེ་ཞིང་སྐྱིད་པར་བྱས་ལ། ད་མངོན་པར་སངས་རྒྱས་ནས་ཀྱང་སྡུག་བསྔལ་བ་ལས་ཐར་པར་བྱས་ཏེ། ཟད་མི་ཤེས་པའི་ཆོས་རིན་པོ་ཆེའི་གཏེར་བྱིན་ནོ་གསུངས། འདིས་ནི་བྱང་ཆུབ་སེམས་དཔའི་ཤེས་རབ་དང་ཐབས་མཁས་ཀྱི་ཁྱད་པར་དང༌། རྩོད་པའི་ཞལ་ལྕེ་ཆོས་ཕྱོགས་སུ་ཞི་བར་བྱེད་དགོས་པར་བསྟན་པའང་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་ཡུལ་དེ་ན་བྲམ་ཟེ་ཤིན་ཙིར་ཞེས་བྱ་བ་ཆོ་རིགས་བཙུན་ཞིང་ཕྱུག་པ་ཞིག་ཡོད་པ་ལ་བུ་མེད་ནས། སྟོན་པ་དྲུག་ལ་དྲིས་ཀྱང་བུ་མེད་པར་ལུང་བསྟན་པས་ཤིན་ཏུ་མྱ་ངན་གྱིས་ནོན་པ་ན་བྲམ་ཟེ་དེའི་ཆུང་མ་དགེ་སློང་མ་ཞིག་དང་བཤེས་པས། དེས་སངས་རྒྱས་ལ་ཞུས་ཤིག་དང་ལུང་སྟོན་པར་འགྱུར་རོ་སྨྲས་པས།བྲམ་ཟེ་དགའ་སྟེ། བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་ཞུས་པ་ན། བཅོམ་ལྡན་འདས་ཀྱིས་བྲམ་ཟེ་ཁྱོད་ལ་བུ་ཡོད་པར་འགྱུར་ཏེ་བསོད་ནམས་དང་ཡང་ལྡན་ལ། ཆེར་སྐྱེས་ནས་རབ་ཏུ་བྱུང་བ་ལ་དགའ་བར་འགྱུར་རོ་ཞེས་བཀའ་སྩལ་ཏོ། །དེར་བྲམ་ཟེ་དེ་རབ་ཏུ་དགའ་ནས༑ བུ་ཡོད་པར་གྱུར་ན་ལྟ། རབ་ཏུ་བྱུང་ཡང་སླ་སྟེ་སྡུག་བསྔལ་མེད་དོ་ཞེས་སྨྲས་ནས།སྟོན་པ་འཁོར་དང་བཅས་པ་སང་གི་གདུགས་ཚོད་ལ་སྤྱན་དྲངས་སོ། །ཕྱི་ཉིན་གདུགས་ཚོད་ལ་བབས་ནས་བྲམ་ཟེའི་ཁྱིམ་དུ་གཤེགས་ནས་བསོད་སྙོམས་གསོལ་ལོ། །དེ་ནས་སྟོན་པ་འཁོར་བཅས་སླར་གཤེགས་པ་ན། ཆུ་མིག་གཙང་མ་ཞིག་གི་དྲུང་དུ་བཞུགས་ནས་ཁྲུས་ཀྱི་བྱ་བ་མཛད་པ་ན། སྤྲེའུ་ཞིག་དེར་འོངས་ནས། ཀུན་དགའ་བོ་ལས་ལྷུང་བཟེད་བླང་པ་དང༌༑ བཅག་གིས་དོགས་ནས་མ་བྱིན་པས། སྟོན་པས་ལྷུང་བཟེད་སྤྲེའུ་ལ་བྱིན་ཅིག་གསུངས།དེར་བྱིན་པ་ན། སྤྲེའུ་དེས་ཤིང་གི་ཁ་ནས་སྦྲང་རྩི་བླངས་ཏེ། ལྷུང་བཟེད་བཀང་ནས་བཅོམ་ལྡན་འདས་ལ་ཕུལ་ལོ། །དེར་བཅོམ་ལྡན་འདས་ཀྱིས་སྲིན་བུའི་རོ་ལ་སོགས་པའི་སྦྲང་རྩིའི་ནང་གི་མི་གཙང་བ་སོལ་ལ་ཆུ་གྲང་མོ་དང་སྦྱོར་ལ་དྲོངས་ཤིག་གསུངས་པས། དེས་དེ་ལྟར་སྦྱར་ནས་ཕུལ་བ་ན། སྟོན་པས་བཞེས་ཤིང༌། དགེ་འདུན་རྣམས་ལ་ཡང་བགོས་ཏེ་བྱིན་པས་ཐམས་ཅད་ངོམས་པར་གྱུར་ཏོ། །སྤྲེའུ་དེས་དེ་ལྟར་མཐོང་ནས་རབ་ཏུ་དགའ་སྟེ།མཆོངས་པ་དང་གར་བྱེད་པས། གཡངས་སུ་ལྷུང་སྟེ་ཚེའི་དུས་བྱས་ནས། དེ་མ་ཐག་པར་བྲམ་ཟེ་དེའི་བུར་སྐྱེས་ཏེ། ནམ་བཙས་པ་ན་ཁྱིམ་གྱི་ནང་ན་སྣོད་ཅི་ཡོད་པ་དེ་ཐམས་ཅད་སྦྲང་རྩིས་ཡོངས་སུ་གང་བར་གྱུར་པས། མིང་སྦྲང་རྩི་མཆོག་ཅེས་བཏགས། དེར་ཆེར་སྐྱེས་པ་དང་ཕ་མ་ལ་རབ་ཏུ་བྱུང་བར་གསོལ་ཀྱང་ཐོག་མར་མ་གནང་བ་ལ་སླར་ནན་གྱིས་ཞུས་པས་སྔར་སྟོན་པས་གསུངས་པ་དྲན་ནས་གནང་ངོ༌། །དེར་ཁྱེའུ་དེ་རབ་ཏུ་དགའ་ནས་བཅོམ་ལྡན་འདས་ཀྱི་སྤྱན་སྔར་འོངས་ནས། རབ་ཏུ་བྱུང་བར་གསོལ་པ་དང༌། སྟོན་པས་ཚུར་ཤོག་གིས་བསྙེན་པར་རྫོགས་ནས་ཆོས་བསྟན་པས་དགྲ་བཅོམ་པའི་གོ་འཕང་ཐོབ་སྟེ་དགེ་སློང་དག་དང་ཕན་ཚུན་གྲོང་སོགས་སུ་རྒྱུ་བའི་ཚེ་གལ་ཏེ་སྐོམ་མམ་ངལ་ན་ནམ་མཁར་ལྷུང་བཟེད་བོར་བ་སྦྲང་རྩིས་རང་གང་སྟེ་ཀུན་དང་ཐུན་མོང་དུ་འཐུང་བར་བྱེད་དོ། །དེར་ཀུན་དགའ་བོ་ངོ་མཚར་དུ་གྱུར་ཏེ་ལས་ཀྱི་རྒྱུ་ཞུས་པ་ན། སྔར་ཆུ་འགྲམ་དུ་སྦྲང་རྩི་ཕུལ་ཏེ་ཤི་བའི་སྤྲེའུ་དེ་ནི་སྦྲང་རྩི་མཆོག་འདི་ཡིན་ཏེ། བཅོམ་ལྡན་འདས་ལ་དགའ་བའི་སེམས་ཀྱིས་སྦྲང་རྩི་ཕུལ་བས་བྲམ་ཟེའི་བུར་སྐྱེས། གཟུགས་བྱད་བཟང་བ་དང༌། རབ་ཏུ་བྱུང་ནས་ཟག་པ་ཟད་པར་གྱུར་ཏོ། །གཞན་ཡང་དགེ་སློང་འདི་ཉིད་སྔོན་གྱི་དུས་སུ་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ་དགེ་སློང་གསར་ཞུགས་གཞོན་ནུ་ཞིག་གྱུར་ཏེ། དེའི་ཚེ་དགེ་སློང་ཞིག་ཡུར་བ་ལ་མཆོང་བར་མཐོང་ནས། ཁྱེད་ནི་རབ་ཏུ་མྱུར་ཏེ་སྤྲེའུ་དང་འདྲའོ། །ཞེས་སྨྲས་པ་ན། དགེ་སློང་དེས། ཁྱོད་ང་མ་འཕྱ་ཞིགང་ནི་མིང་ཙམ་གྱི་དགེ་སློང་མ་ཡིན་ཏེ། དགེ་སློང་གི་འབྲས་བུ་བཞི་ཡང་ངས་ཐོབ་བོ། །ཞེས་གསུངས་པས་གཞོན་ནུ་དེ་སྔངས་ནས་ཞབས་ལ་ཕྱག་བྱས་ནས་འགྱོད་ཚངས་བྱས་སོ། །དེར་འགྱོད་ཚངས་བྱས་པས་སེམས་ཅན་དམྱལ་བར་མ་སྐྱེས་ཀྱང་དགྲ་བཅོམ་པ་ལ་འཕྱས་པས་སྐྱེ་བ་ལྔ་བརྒྱའི་བར་དུ་རྟག་ཏུ་སྤྲེའུར་སྐྱེས་ཤིང༌༑ དེའི་ཚེ་རབ་ཏུ་བྱུང་ཞིང་ཚུལ་ཁྲིམས་བསྲུངས་པས་ང་དང་ཕྲད་ནས་བཀྲུས་པ་བཞིན་དུ་སྡུག་བསྔལ་ཀུན་ཟད་དོ་གསུངས། འདིས་ནི་སྦྱིན་པའི་ཕན་ཡོན་དང༌། ངག་གི་ཉེས་པར་སྤྱོད་པའི་འབྲས་བུ་བསྟན་པ་སྟེ། རྟག་ཏུ་སྒོ་གསུམ་རབ་ཏུ་བསྡམས་ཏེ་བག་ཡོད་པ་ལ་གནས་པར་བྱའོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། ཡུལ་ཀོ་ས་ལ་ན། ཁྱིམ་བདག་དམ་ཤིང་ཙིར་ཞེས་པ་ཆེ་ཞིང་བཙན་ལ་ཕྱུག་ཅིང་ནོར་མང་བ་ཞིག་གི་ཆུང་མ་ལ། ཁྱེའུ་བལྟ་ན་སྡུག་པ་ཞིག་བཙས་ཏེ། མིང་དན་བྱི་ལ་ཞེས་པར་བཏགས། དེ་ཉིད་ཆེར་སྐྱེས་ཏེ་ཕ་ཤི་བའི་འོག་ཏུ་ཁྱིམ་གྱི་བདག་པོར་གྱུར་པ་ན། ཁང་ཁྱིམ་ཀུན་རིན་པོ་ཆེ་སྣ་བདུན་དུ་གྱུར་ཅིང་ཡོད་བྱད་ཀྱི་ཚོགས་དཔག་ཏུ་མེད་པ་དང་ལྡན་པར་གྱུར་ཏེ། དེའི་ཚེ་རྒྱལ་པོ་གསལ་རྒྱལ་གྱི་བུ་བཻཌཱུརྱ་བྱ་བ་ཚད་ནད་ཀྱིས་ཐེབ་པ་ལ་སྨན་པ་རྣམས་ཀྱིས་ཙནྡན་གོར་ཤི་ཤའི་ལྡེ་གུས་ལུས་བཀྲུས་ན་ཕན་ཞེས་སྨྲས་པས། རྒྱལ་པོས་ཀུན་ཏུ་བཙལ་ཏེ་གསེར་སྲང་སྟོང་སྦྱིན་པར་སྨྲས་ཀྱང་སྟེར་མཁན་མ་བྱུང་ནས་ཁྱིམ་བདག་དན་བྱི་ལའི་ཁྱིམ་ན་མང་དུ་ཡོད་པར་ཐོས་ནས་རྒྱལ་པོ་རང་ཉིད་སློང་དུ་ཕྱིན་པ་ན། ཁྱིམ་བདག་གི་ནང་དུ་བསུ་བའི་ཚེ། སྒོ་དང་པོ་དངུལ་ལས་བྱས་པའི་ནང་དུ་དངུལ་གྱི་ཁྲི་ལ་བུད་མེད་ལྟ་ན་སྡུག་པ་ཞིག་གིས་དངུལ་གྱི་སྐུད་པ་འཁལ་ཞིང་ན་ཆུང་བཟང་མོ་བཅུས་གཡོག་བྱེད་པར་མཐོང་ནས། རྒྱལ་པོས་ཁྱིམ་བདག་ལ་འདི་ཁྱོད་ཀྱི་ཆུང་མ་ཡིན་ནམ་དྲིས་པས་མ་ཡིན་ཏེ་སྒོ་སྲུང་གི་བྲན་མོའོ་སྨྲས་སོ། །ཡང་ཕྱིན་པས་སྒོ་བར་མ་བཻཌཱུརྱའི་སྒོའི་ནང་དུ་ན་ཆུང་བཟང་མོ་སྔ་མ་བས་ཀྱང་ལྷག་པ་གཡོག་ན་ཆུང་སྔ་མ་བས་ཕྱེད་ཀྱིས་མང་བ་མཐོང་ངོ༌། །ཡང་ཕྱིན་པའི་སྒོ་ནང་མ་གསེར་གྱི་སྒོའི་ནང་དུ་སྔ་མ་བས་ཀྱང་བཟང་བའི་བུད་མེད་གཅིག་གསེར་གྱི་ཁྲི་ལ་འདུག་ནས་གསེར་གྱི་ཐགས་འཐག་པ་ལ་གཡོག་སྔ་མ་ལས་ཀྱང་ཤིན་ཏུ་མང་བར་མཐོང་ནས། སྔར་ལྟར་དྲིས་ཀྱང་མ་ཡིན་ནོ། །ཞེས་ཟེར། དེ་ནས་ཁྱིམ་གྱི་ནང་དུ་ཕྱིན་པ་ན། འོག་གཞི་ཀུན་བཻཌཱུརྱ་ལས་བྱས་པ། ཤིན་ཏུ་གསལ་བ་ཆུའི་མདོག་ལྟ་བུ་ལ་སྟེང་གི་གཟུགས་བརྙན་རྣམས་འཆར་ཞིང་གཡོ་བ་མཐོང་ནས་ཆུ་ཡིན་ནམ་སྙམ་སྟེ་རྒྱལ་པོ་འགྲོ་མ་ནུས་པ་ལ། ཁྱིམ་བདག་གི་སོར་གདུབ་འཕང་བས་གདོད་ཆུ་མ་ཡིན་པར་ཤེས་ནས་ནང་དུ་ཕྱིན་ཏེ་རིན་པོ་ཆེ་སྣ་བདུན་གྱི་ཁང་པའི་ནང་དུ་བཻཌཱུརྱ་མཐོན་མཐིང་གི་ཁྲི་ལ་རྒྱལ་པོ་བཞུགས་སུ་གསོལ་ལོ། །ཁྱིམ་བདག་གི་ཆུང་མ་ཡང་དེ་ན་འདུག་པ་ལས་མིག་ནས་མཆི་མ་བྱུང་བ་དང༌། རྒྱལ་པོས་ཅིའི་ཕྱིར་མིག་ནས་མཆི་མ་བྱུང༌། ང་འོང་བ་ལ་མི་དགའ་འམ་ཅི་ཉེས་དྲིས་པས་རྒྱལ་པོ་འདིར་གཤེགས་པ་ནི་ལེགས་ཏེ་དགའ་ན། རྒྱལ་པོའི་ན་བཟའ་ལ་དུད་པའི་དྲི་མ་འདུག་པས་དེས་མཆི་མ་ཤོར་རོ་ཟེར། རྒྱལ་པོས་ཁྱེད་ཀྱི་ཁྱིམ་ན་མེ་མི་འབུད་དམ༑ མེ་མ་མཆིས་སོ། །འོ་ན་ཁ་ཟས་ཇི་ལྟར་གཡོ་བསམ་པ་ཙམ་གྱིས་ཁ་ཟས་རོ་བརྒྱ་དང་ལྡན་པ་འབྱུང་ངོ༌། །མཚན་མོའི་མུན་པ་གང་གི་སེལ། ནོར་བུ་རིན་པོ་ཆེས་སྣང་བར་འགྱུར་ཏེ༑ སྒོ་བཅད་ཀྱང་སྐར་ཁུང་ནས་ནོར་བུ་རིན་པོ་ཆེའི་འོད་ཀྱིས་ཉིན་པར་དང་འདྲ་བར་སྣང་ངོ་ཟེར། དེར་རྒྱལ་པོས་ཙན་དན་བསྐུར་དགོས་གསུངས་པས་ཁྱིམ་བདག་དགའ་ནས།རྒྱལ་པོ་ཉིད་བང་མཛོད་དུ་གཤེགས་པར་གསོལ་ནས། རིན་ཆེན་སྣ་བདུན་ལ་སོགས་པ་ནོར་གྱི་ཁྱད་པར་ཐམས་ཅད་བསྟན་ནས། ཙནྡན་གྱི་ཕུང་པོའང་ཚད་མེད་པ་བསྟན་ནས་ཅི་འདོད་པ་བཞེས་ཤིགདེར་རྒྱལ་པོས་ཙནྡན་སྲང་གཉིས་བསླངས་ནས། སླར་གཤེགས་པ་དང༌། ཁྱིམ་བདག་དེ་ལ་ཁྱོད་སངས་རྒྱས་མཇལ་དུ་སོངས་ཤིག་ཅེས་བསྒོས་པས། ཁྱིམ་བདག་གི་སྔར་སངས་རྒྱས་མ་ཐོས་ནས། སངས་རྒྱས་ཞེས་པ་ཅི་ལྟ་བུ་ཞེས་དྲིས་པས། རྒྱལ་པོས་སངས་རྒྱས་ཀྱི་ཡོན་ཏན་ཞིབ་པར་བཤད་པས། ཁྱིམ་བདག་དེ་ཤིན་ཏུ་དད་པའི་སེམས་སྐྱེས་ནས་སངས་རྒྱས་ཀྱི་སྤྱན་སྔར་ཕྱིན་པ་དང༌། ཆོས་བསྟན་པས་རྒྱུན་དུ་ཞུགས་པ་ཐོབ་པར་གྱུར་ཏེ། རབ་ཏུ་བྱུང་བར་གསོལ་པས། སྟོན་པས་ཚུར་ཤོག་གིས་བསྙེན་པར་རྫོགས་ཏེ་འཕགས་པའི་བདེན་པ་བཞིའི་ཆོས་བསྟན་པས། སེམས་རྣམ་པར་གྲོལ་ཏེ་དགྲ་བཅོམ་པའི་གོ་འཕང་ཐོབ་བོ། །དེའི་ཚེ་ཀུན་དགའ་བོས་ལས་ཀྱི་རྒྱུ་ཞུས་པ་ན། བཀའ་སྩལ་པ། སྔོན་བསྐལ་པ་དགུ་བཅུ་རྩ་གཅིག་འདས་པའི་ཕ་རོལ་ན་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ནས་སྐུ་མྱ་ངན་ལས་འདས་ནས་ཀྱང་བསྟན་པ་གཟུགས་བརྙན་ཙམ་དུ་གྱུར་པའི་ཚེ། དགེ་སློང་ལྔ་བརྒྱ་ཙམ་དབེན་པར་གནས་བཅས་ཏེ། ཡིད་མཐུན་པའི་དགེ་སློང་གཅིག་ལ་བསོད་སྙོམས་སློང་བར་གསོལ་པས། དེས་ཀྱང་ཁས་བླངས་ནས། རྟག་ཏུ་གྲོང་དུ་སོང་སྟེ་སྦྱིན་བདག་མང་པོ་ལ་ཆོས་བསྟན་ནས་བསོད་སྙོམས་བསླངས་སོ། །དེའི་ནང་ནས་དགེ་སློང་བཞིས་ཞག་དགུ་བཅུ་ལོན་པ་འབྲས་བུ་ཐོབ་པར་གྱུར་ཏེ། དགེ་སློང་བསོད་སྙོམས་ཀྱིས་འཚོ་བ་སྦྱོར་པ་པོ་དེ་ལ། ཁྱོད་ཀྱི་དྲིན་གྱིས་བདག་ཅག་རབ་ཏུ་བདེ་ཞིང་ཏིང་ངེ་འཛིན་ཀྱང་ཐོབ་པས་ཅི་འདོད་པའི་སྨོན་ལམ་ཐོབ་ཅིག་དང་རེ་བ་བསྐང་ངོ་ཞེས་སྨྲས་པས། དེ་ཡང་རབ་ཏུ་དགའ་སྟེ། བདག་ནི་མ་འོངས་པའི་དུས་སུ་ལྷའམ་མིར་སྐྱེས་ཀྱང་ཕྱུག་ཅིང་ལོངས་སྤྱོད་དང་ལྡན་ཏེ་ཅི་དགོས་པ་ཐམས་ཅད་ཆེད་དུ་མ་བྱས་པར་ཐམས་ཅད་རང་སྐྱེས་པར་གྱུར་ཅིག སློབ་དཔོན་འཕགས་པ་དང་ཕྲད་ནས་ཁྱོད་པས་ཀྱང་བརྒྱ་འགྱུར་སྟོང་འགྱུར་དུ་ཆོས་ཐོས་ནས། སེམས་ཡོངས་སུ་དག་ཅིང་འབྲས་བུ་ཐོབ་པར་གྱུར་ཅིག་ཅེས་སྨོན་ལམ་བཏབ་བོ། །རྒྱུ་དེས་བསྐལ་པ་དགུ་བཅུ་རྩ་གཅིག་གིས་བར་དུ་ལྷ་དང་མིའི་ནང་ནས་ཆོ་རིགས་བཙུན་པར་སྐྱེས་ཏེ། དབུལ་ཞིང་ཕོངས་པའི་རིགས་སུ་མ་སྐྱེས་སོ། །ད་ལྟ་ཡང་ང་མཐོང་བ་ཙམ་གྱིས་དད་པ་ཐོབ་པར་གྱུར་ཏོ་གསུངས། འདིས་ནི་གཞན་གྱི་ཆོས་བྱེད་པ་ལ་མཐུན་རྐྱེན་སྦྱར་བའི་ཕན་ཡོན་དང་སྨོན་ལམ་གྱི་ཁྱད་པར་ཡང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་མ་ག་དྷཱ་ན་ཁྱིམ་བདག་གཅིག་ལ་ཁྱེའུ་ལྟ་ན་སྡུག་པ་ཞིག་བཙས་ཏེ། དེ་ཉིད་བཙས་མ་ཐག་པར་བང་མཛོད་དུ་གསེར་གྱི་གླང་པོ་ཆེའི་ཕྲུ་གུ་ཞིག་ཀྱང་བྱུང་བས་ཁྱེའུའི་མིང་ལ་གླང་པོ་སྐྱོང་དུ་བཏགས། ཁྱེའུ་དེ་ཇི་ཙམ་ཆེར་སྐྱེས་པ་བཞིན་དུ་གསེར་གྱི་གླང་པོ་ཆེ་ཡང་ཆེར་སྐྱེས་ཤིང་འགྲོ་སྡོད་ཀྱང་ལྷན་ཅིག་ཏུ་བྱེད་ལ་གླང་པོ་ཆེའི་གཅིན་དང་གཅི་བ་ཐམས་ཅད་གསེར་དུ་བྱུང་ཞིང༌། དེའི་གཏམ་རྒྱལ་བུ་མ་སྐྱེས་དགྲས་ཐོས་ནས་བདག་རྒྱལ་པོར་ནམ་གྱུར་པ་ན་འདིའི་གླང་པོ་ཆེ་དེ་འཕྲོག་པར་བྱའོ་སྙམ་དུ་བསམ་པ་ལས། ཕྱིས་རྒྱལ་པོར་གྱུར་པ་དང༌། གླང་པོ་སྐྱོང་བོས་ནས་ཁྱོད་ཀྱི་གླང་པོ་ཆེ་འདིར་ཞོག་ལ་སོངས་ཤིག་ཅེས་བསྒོའོ། །དེར་གླང་པོ་སྐྱོང་གིས་རྒྱལ་པོའི་བཀའ་བཞིན་གླང་པོ་ཆེ་ཕོ་བྲང་གི་ནང་དུ་བཞག་ནས་ཕྱིར་སོང་བ་དང༌། རིང་པོར་མ་ལོན་པར་གླང་པོ་ཆེ་དེ་ཡང་དེ་ཉིད་དུ་སའི་འོག་ཏུ་ནུབ་ནས་སྒོའི་ཕྱི་རོལ་དུ་གླང་པོ་སྐྱོང་གི་ཐད་ནས་སྟེང་དུ་དོན་ནས་བྱུང་བས། ཁྱིམ་དུ་ཕྱིན་པ་ན། རྒྱལ་པོ་མ་སྐྱེས་དགྲ་ནི་རྒྱལ་སྲིད་ཆོས་བཞིན་དུ་སྐྱོང་བ་མ་ཡིན་གྱི་རང་གི་ཕ་ཡང་གསོད་པར་བྱེད་ན་གཞན་ལ་ལྟ་ཅི་སྨོས་ཀྱི་དེས་ན་གླང་པོ་འདིའི་ཕྱིར་སྲོག་ལ་རྒོལ་བའི་ཉེན་ཡོད་པས་སངས་རྒྱས་བཅོམ་ལྡན་འདས་ལ་སྐྱབས་སུ་འགྲོ་བར་བྱའོ་སྙམ་དུ་སེམས་ནས་ཁྱེའུས་ཕ་མ་ལ་གསོལ་ནས། གླང་པོ་ཆེ་དེ་ཉིད་ལ་ཞོན་ནས་རྒྱལ་བྱེད་ཀྱི་ཚལ་དུ་སོང་ནས་བཅོམ་ལྡན་འདས་ལ་རབ་ཏུ་བྱུང་བར་གསོལ་པས༑ སྟོན་པས་ཚུར་ཤོག་གིས་བསྙེན་པར་རྫོགས་ཏེ་ཆོས་བསྟན་པས་དགྲ་བཅོམ་པའི་གོ་འཕང་ཐོབ་ཅིང༌། གསེར་གྱི་གླང་པོ་ཆེ་དེ་ཡང་རྟག་ཏུ་དྲུང་ན་འདུག་གོ །དེའི་ཚེ་མཉན་ཡོད་པ་ཐམས་ཅད་གསེར་གྱི་གླང་པོ་དེ་ལ་བལྟ་བའི་ཕྱིར་འདུས་ཏེ་འདུ་འཛི་མང་བར་གྱུར་པ་ན། བཅོམ་ལྡན་འདས་ཀྱིས་དགེ་སློང་གླང་པོ་སྐྱོང་ལ་ཁྱོད་ཀྱིས་གླང་པོ་ཆེ་མྱུར་དུ་སྤོངས་ཤིག་ཅེས་བཀའ་སྩལ་པས། བདག་གིས་ཀྱང་སྔ་མོ་ནས་སྤང་བར་བསམས་ཀྱང་འགྲོར་མ་ཉན་ནོ་ཞུས་པས། ཁྱོད་ཀྱིས་གླང་པོ་ཆེ་ལ། ང་ནི་སྐྱེ་བའི་ཕྱོགས་ཟད་དེ་ད་ཕྱིན་ཆད་མི་དགོས་སོ་ཞེས་ལན་གསུམ་དུ་སྨྲོས་ཤིག་དང་མེད་པར་འགྱུར་རོ་ཞེས་གསུངས་པས། དགེ་སློང་གིས་ཀྱང་དེ་ལྟར་སྨྲས་པས་གླང་པོ་ཆེ་དེ་ཡང་སའི་ནང་དུ་ནུབ་བོ། །དེར་དགེ་སློང་རྣམས་ངོ་མཚར་དུ་གྱུར་ནས་ལས་ཀྱི་རྒྱུ་ཞུས་པས། སྔོན་ཚེ་ལོ་ཉི་ཁྲི་བའི་དུས་སུ་སངས་རྒྱས་འོད་སྲུང་འཇིག་རྟེན་དུ་བྱོན་ནས་མྱ་ངན་ལས་འདས་པའི་འོག་ཏུ་རིང་བསྲེལ་མཆོད་རྟེན་མང་དུ་བྱས་པ་ལས། མཆོད་རྟེན་གཅིག་གི་ནང་དུ་བྱང་ཆུབ་སེམས་དཔའ་ཐོག་མར་དགའ་ལྡན་གྱི་གནས་ནས་ཡུམ་གྱི་ལྷུམས་སུ་གཤེགས་དུས་ཀྱི་གླང་པོ་ཆེའི་གཟུགས་ཤིག་ཡོད་པ་དེ་ཕྱིས་ཅུང་ཟད་ཞིག་པར་གྱུར་པ་དང༌། སྐྱེ་བོ་དད་པ་ཅན་ཞིག་གིས་མཐོང་ནས་འཇིམ་པས་སླར་གསོས་ཏེ་ལྡོང་རོས་ཀྱིས་བྱུགས་ནས་བདག་མ་འོངས་པའི་དུས་སུ་རྟག་ཏུ་ཆོ་རིགས་བཙུན་ཞིང་ལོངས་སྤྱོད་ཟད་མི་ཤེས་པ་དང་ལྡན་པར་ཤོག་ཅིག་ཅེས་སྨོན་ལམ་བཏབ་བོ། །མི་དེ་ཚེ་འཕོས་ནས་མཐོ་རིས་ཀྱི་ལྷར་སྐྱེས་ཤིང༌། དེ་ནས་མིའི་འཇིག་རྟེན་དུ་སྐྱེས་ཏེ། རྟག་ཏུ་ཆོ་རིགས་བཙུན་པ་དང་ལོངས་སྤྱོད་དང་ལྡན་ཞིང༌། གཟུགས་བྱད་ཁྱད་པར་དུ་འཕགས་ཤིང་གསེར་གྱི་གླང་པོ་ཆེས་རྟག་ཏུ་སྲུང་བར་གྱུར་ཏོ། །དེའི་དུས་ཀྱི་མི་དེ་ནི་གླང་པོ་སྐྱོང་ཡིན་ཏེ། དེ་ཚུན་ཆད་དུ་ལྷ་དང་མིའི་ནང་ན་ལོངས་སྤྱོད་ཆེན་པོ་དང་ལྡན་པར་གྱུར་ཅིང༌།དཀོན་མཆོག་གསུམ་ལ་གུས་ཤིང་བསྟི་སྟང་བྱས་པས་ད་ལྟ་ང་དང་འཕྲད་ནས་བསྟན་པ་ལ་རབ་ཏུ་བྱུང་སྟེ་དགྲ་བཅོམ་པར་གྱུར་ཏོ་གསུངས། འདིས་ནི་མཆོད་རྟེན་སོགས་རྟེན་རྙིང་པ་ལ་ཞིག་གསོས་བགྱིས་པའི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་ཏེ། གྲོང་ཁྱེར་ལ་བསོད་སྙོམས་སུ་གཤེགས་པ་ན། དགོས་པའི་དབང་གི་ན་བཟའ་ཅུང་ཟད་རྡོལ་བ་ཞིག་བཞེས་ཏེ་ཕྱིར་ཕེབས་པ་ན། དེ་བྲམ་ཟེ་ཞིག་གིས་མཐོང་ནས་དད་པའི་སེམས་ཀྱིས་རང་གི་ཁྱིམ་ནས་རས་དཀར་པོ་ཞིག་ཡོད་པ་ལ་དུམ་བུ་གཅིག་བཅད་ནས། རས་ཀྱི་དུམ་བུ་འདི་ན་བཟའ་ལ་ལྷན་པར་མཛོད་ཅིག་ཅེས་ཕུལ་བ་བཅོམ་ལྡན་འདས་ཀྱིས་དགྱེས་བཞིན་དུ་བཞེས་ཏེ། བྲམ་ཟེ་ཁྱོད་མ་འོངས་པའི་དུས་ན་བསྐལ་པ་གྲངས་མེད་པ་བརྒྱ་འདས་ནས་མངོན་པར་འཚང་རྒྱ་སྟེ། མཚན་ཡང་མངོན་པར་ཤེས་པ་བཟང་པོ་ཞེས་བྱ་བ་སྟེ་སྟོབས་བཅུ་རྫོགས་པར་འགྱུར་རོ་ཞེས་ལུང་བསྟན་ཏོ། །དེའི་ཚེ་ཡུལ་གྱི་སྐྱེ་བོ་རྣམས་ངོ་མཚར་དུ་གྱུར་ཏེ་སོ་སོ་ནས་རས་དཀར་པོ་བཤམ་ནས༑ དེ་བཞིན་གཤེགས་པའི་ན་བཟའ་རྣམ་པ་སྣ་ཚོགས་པ་བྱས་ཏེ་སངས་རྒྱས་ལ་ཕུལ་ལོ༑ ༑དེའི་ཚེ་ཀུན་དགའ་བོས་བཅོམ་ལྡན་འདས་ཀྱིས་སྔོན་དགེ་བའི་རྩ་བ་ཅི་ཞིག་མཛད་ན་ཐམས་ཅད་ཀྱིས་ན་བཟའ་མང་པོ་ཕུལ་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ་སྔོན་འདས་པའི་དུས་བསྐལ་པ་གྲངས་མེད་པའི་ཕ་རོལ་ན་སངས་རྒྱས་རྣམ་པར་གཟིགས་འཇིག་རྟེན་ཏུ་བྱོན་ཏེ་དེའི་ཚེ་རྒྱལ་པོ་བན་དུ་ཞེས་བྱ་བའི་བློན་པོ་གཅིག་གིས་སངས་རྒྱས་དགེ་འདུན་དང་བཅས་པ་ཟླ་བ་གསུམ་གྱི་བར་དུ་སྤྱན་དྲངས་ནས་ཞལ་གྱིས་བཞེས་པ་དང༌། དེའི་འོག་ཏུ་རྒྱལ་པོས་ཀྱང་སངས་རྒྱས་འཁོར་བཅས་ཟླ་བ་གསུམ་དུ་སྤྱན་དྲངས་པས་སྔར་བློན་པོ་ལ་ཞལ་བཞེས་ཟིན་པས་མ་གནང་བས། རྒྱལ་པོས་བློན་པོ་དེ་ལ་ཁྱོད་རེ་ཞིག་སྡོད་ཅིག ངས་སྔོན་ལ་སྤྱན་དྲང་བར་བྱའོ། །ཞེས་བསྒོ་བ་དང༌། བློན་པོས་ཀྱང༌༑ དེའི་བར་ལ་བདག་གི་ལུས་སྲོག་ཀྱང་མི་ཉེས་ཤིང་དེ་བཞིན་གཤེགས་པའང་བཞུགས་པ་དང་རྒྱལ་པོའི་ཡུལ་ཡང་བདེ་ཞིང་ཡེ་འགྲོག་མི་འབྱུང་བར་ཞལ་གྱིས་བཞེས་ཤིང་དམ་བཅའ་བར་སྤྱོད་ན་རེ་ཞིག་བསྡད་དོ་ཞུས་པས། རྒྱལ་པོས་དེ་ལྟར་མ་ནུས་ནས་ཉིན་རེས་མོས་ཀྱིས་སྤྱན་དྲངས་ཏེ་གཉིས་ཀའི་རེ་བ་བསྐངས་སོ། །དེའི་ཚེ་བློན་པོ་དེས་དེ་བཞིན་གཤེགས་པ་ལ་ཆོས་གོས་སྨད་གསུམ་ཕུལ་ནས་དགེ་སློང་གི་དགེ་འདུན་སྟོང་ཕྲག་དགུ་བཅུ་རྣམས་ལ་ཡང་ཆོས་གོས་བདུན་པ་རེ་སྦྱར་ཏེ་ཕུལ་ལོ། །དེའི་དུས་ཀྱི་བློན་པོ་དེ་ནི་ད་ལྟའི་ང་ཡིན་ཏེ། ང་ནི་སྐྱེ་བ་ཐམས་ཅད་དུ་བསོད་ནམས་བྱེད་པ་ལ་སྐྱོ་བ་མེད་པས་དེ་དག་ཐམས་ཅད་ཀྱི་རྣམ་པར་སྨིན་པ་ཡང་མྱོང་ནས་ཆུད་མ་ཟོས་སོ། །ཞེས་གསུངས། འདིས་ནི་རྟེན་ཁྱད་འཕགས་ལ་སྙན་ཤལ་སོགས་དང་དགེ་འདུན་ལ་ན་བཟའ་ཕུལ་བའི་བསོད་ནམས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། དགེ་སློང་རྣམས་དབྱར་གྲོལ་ནས་བཅོམ་ལྡན་འདས་ལ་བསྙུན་གསོལ་པའི་ཚེ། བཅོམ་ལྡན་འདས་ཀྱིས་ཀྱང་བྱམས་པའི་ཐུགས་ཀྱིས་སྤྲོ་བ་བསྐྱེད་ནས་དགེ་སློང་རྣམས་ལ་ཁམས་དྲི་སྩལ་པ་ན། ཀུན་དགའ་བོས་བཅོམ་ལྡན་འདས་ཀྱིས་དགེ་སློང་དག་ལ་ཐུགས་བརྩེ་ཞིང་བྱམས་པའི་ཐུགས་བསྐྱེད་ནས་ཡུན་ཇི་སྲིད་ཅིག་ལགས་ཞེས་གསོལ་པ་དང༌། བཅོམ་ལྡན་འདས་ཀྱིས་སྔོན་འདས་པའི་དུས་བསྐལ་པ་གྲངས་མེད་བརྗོད་དུ་མེད་པའི་ཕ་རོལ་ན། སྡིག་པ་བྱས་པས་མི་གཉིས་དམྱལ་བར་ལྷུང་སྟེ། དམྱལ་བའི་སྲུང་མས་ཤིང་རྟ་འདྲེན་དུ་བཅུག་ནས། ལྕགས་ཀྱི་ཐོ་བས་བརྡེགས་ཏེ་ཕན་ཚུན་མི་དལ་བར་རྒྱུག་ཏུ་བཅུག་གོ །དེ་ལ་མི་གཅིག་དེ་སྟོབས་ཆུང་སྟེ། འདྲེན་མ་ནུས་པར་འདུག་པ་ན། ལྕགས་ཀྱི་ཐོ་བས་བརྡེགས་ཏེ་ཚེ་བརྗེས་ནས་ཕྱིར་སོས་ཏེ་སྔ་མ་བཞིན་སྡུག་བསྔལ་བ་ལ། གྲོགས་པོ་གཅིག་དེས་དེ་ལྟ་བུའི་སྡུག་བསྔལ་མཐོང་ནས། བྱམས་ཤིང་སྙིང་རྗེ་བའི་སེམས་སྐྱེས་ཏེ། དམྱལ་སྲུང་དེ་ལ་བདག་འབའ་ཞིག་གིས་ཤིང་རྟ་འདི་དྲང་གིས་མི་འདི་ཐོངས་ཤིག་སྨྲས་པ་དང༌། དམྱལ་སྲུང་ཁྲོས་ནས་ལྕགས་ཀྱི་ཐོ་བས་བརྡེགས་ཏེ་དེར་ཚེ་འཕོས་པ་དང༌། སུམ་ཅུ་རྩ་གསུམ་གྱི་ལྷར་སྐྱེས་སོ། །དེའི་དུས་བྱམས་ཤིང་སྙིང་བརྩེ་བའི་སེམས་བསྐྱེད་པ་དེ་ནི་ད་ལྟར་ང་ཡིན་ནོ། །ངས་དེའི་ཚེ་སེམས་ཅན་དམྱལ་བ་པ་དེ་ལ་ཐོག་མར་སྙིང་བརྩེ་བའི་སེམས་བསྐྱེད་དེ། སེམས་ཅན་ཐམས་ཅད་ལ་ཡང་ད་ཙམ་གྱིས་བར་དུ་ཐུགས་བརྩེ་ཞིང་བྱམས་པའི་སེམས་བསྐྱེད་དོ། །ཞེས་གསུངས། འདིས་ནི་སེམས་ཅན་ལ་བྱམས་པ་དང་སྙིང་རྗེ་དང་བདག་གཞན་བརྗེ་བ་བསྒོམ་པའི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། དགེ་སློང་རྣམས་རྙེད་བཀུར་ལ་ཆགས་ཤིང་བྱ་བ་མང་ཞིང་ཆོག་མི་ཤེས་པར་གྱུར་ནས། བཅོམ་ལྡན་འདས་ཀྱིས་དགེ་སློང་རྣམས་ལ་རྙེད་པ་ལ་ཆགས་པའི་སྐྱོན་འདི་གསུངས་ཏེ། གང་རྙེད་པ་ལ་ཆགས་པ་ནི་ལུས་ཞིག་ནས༑ ཚེ་འཕོས་མ་ཐག་པར་ངན་སོང་གསུམ་དུ་ལྷུང་སྟེ་སྡུག་བསྔལ་ཚད་མེད་པར་མྱོང་བར་འགྱུར་རོ། །དེ་བས་ན་ངས་མངོན་དུ་དྲན་པ་སྔོན་འདས་པའི་དུས་ན་འདོད་པའི་དབང་གིས་ལྷུང་ཞིང་སྡུག་བསྔལ་བར་གྱུར་ཏེ། བསྐལ་པ་གྲངས་མེད་དཔག་ཏུ་མེད་པའི་ཕ་རོལ་ན༑ འཛམ་བུ་གླིང་འདིར་རྒྱལ་པོ་གུ་ས་པ་དེ་ཞེས་བྱ་བ་རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་པ་ཞིག་ཡོད་དེ། དུས་ནམ་ཞིག་རྒྱལ་པོ་དེའི་སྤྱི་བོ་ན་ཆུ་བུར་ཆེན་པོ་ཞིག་བྱུང་བ་ཇེ་ཆེར་སོང་ནས། མཐར་ཀུ་བ་ཙམ་དུ་གྱུར་པ་དང་དེ་བཀས་པ་ན། ཁྱེའུ་ལྟ་ན་སྡུག་པ་སྐྲ་མཐོན་མཐིང་ལུས་གསེར་མདོག་ཏུ་ཡོད་པ་ཞིག་བྱུང་ནས། མཚན་མཁན་རྣམས་ཀྱིས་འཁོར་ལོས་སྒྱུར་བའི་རྒྱལ་པོར་ལུང་བསྟན་ནས་མིང་སྤྱི་བོ་སྐྱེས་སུ་བཏགས། དེ་ཉིད་ཆེར་སྐྱེས་ཏེ་ནམ་ཡབ་རྒྱལ་པོ་གཤེགས་པ་ན། རྒྱལ་ཕྲན་རྣམས་ཀྱིས་རྒྱལ་པོ་བྱེད་པར་གསོལ་པ་ན། སྤྱི་བོ་སྐྱེས་ཀྱིས། གལ་ཏེ་ང་རྒྱལ་པོར་འགྱུར་བའི་བསོད་ནམས་དང་དབང་ཐང་ཞིག་ཡོད་ན། རྒྱལ་ཆེན་བཞི་དང་བརྒྱ་བྱིན་སོགས་འོངས་ནས་དབང་བསྐུར་བར་གྱུར་ཅིག །ཅེས་སྨྲས་མ་ཐག་ཏུ་རྒྱལ་ཆེན་བཞིས་རིན་པོ་ཆེའི་བུམ་པ་སྤོས་ཆུས་བཀང་བ་ཐོགས་ནས་ཁྲུས་བྱས་ཤིང༌། བརྒྱ་བྱིན་གྱིས་རིན་པོ་ཆེའི་ཅོད་པཎ་བཅིངས་ནས་ཡོན་ཏན་ལ་བསྔགས་སོ། །དེར་ཡུལ་དུ་གཤེགས་པར་ཞུས་པ་ན། བདག་ལ་རྒྱལ་པོར་འགྱུར་བའི་དབང་ཐང་ཡོད་ན། ཡུལ་ས་ངའི་ཐད་དུ་འོང་རིགས་ཀྱིས། ང་ཡུལ་ས་སྙིགས་སུ་མི་འགྲོའོ་ཞེས་སྨྲས་པས། དེ་མ་ཐག་ཏུ་ཡུལ་ཆེན་པོ་རྒྱལ་པོའི་ཕོ་བྲང་དང་སྐྱེད་ཚལ་ཁྲུས་རྫིང་སོགས་དགོས་པ་ཐམས་ཅད་དེར་བྱུང་ཞིང༌། འཁོར་ལོ་རིན་པོ་ཆེ་ལ་སོགས་པའི་རྒྱལ་སྲིད་སྣ་བདུན་པོ་ཡང་བྱུང་སྟེ་འཁོར་ལོས་སྒྱུར་བའི་རྒྱལ་པོར་གྱུར་ནས་རྒྱལ་སྲིད་ཆོས་བཞིན་དུ་བསྐྱང་ངོ༌། །དེར་མི་མང་པོས་ཞིང་རྨོ་བ་མཐོང་ནས་བློན་པོ་རྣམས་ལ་དྲིས་པ་དང༌། ཐམས་ཅད་ཟས་ཀྱིས་འཚོ་བས་དེའི་ཕྱིར་ཞིང་ལས་བྱེད་དོ་སྨྲས་པ་དང༌། རྒྱལ་པོས་གལ་ཏེ་ང་ལ་རྒྱལ་པོར་འགྱུར་བའི་བསོད་ནམས་ཀྱི་དབང་ཐང་ཞིག་ཡོད་ན་ལས་བྱ་མི་དགོས་པར་རོ་བརྒྱ་དང་ལྡན་པའི་ཁ་ཟས་ཡོད་པར་གྱུར་ཏེ། ཐམས་ཅད་ཚིམས་པར་གྱུར་ཅིག་ཅེས་སྨོས་མ་ཐག་ཏུ་བཟའ་བཏུང་ཕུན་སུམ་ཚོགས་པར་གྱུར་ཏོ། །དེ་བཞིན་དུ་གོས་ཀྱི་ཕྱིར་ཐགས་འཐག་པ་མཐོང་ནས། རྒྱལ་པོས་སྔར་བཞིན་བདེན་ཚིག་བརྗོད་པས། ཤིང་ཐམས་ཅད་ལས་ཁ་དོག་སྣ་ཚོགས་པའི་གོས་འབད་མེད་དུ་བྱུང་སྟེ་ཐམས་ཅད་ཚིམས་པར་བྱས་སོ། །དེ་ནས་ཡང་བརྩེ་བའི་ཕྱིར་རོལ་མོའི་ཆ་བྱད་ཐོགས་པ་མཐོང་ནས། བདེན་ཚིག་བརྗོད་པས་ཤིང་ཐམས་ཅད་ཀྱི་ཡལ་ག་ལས་རོལ་མོའི་ཆ་བྱད་མང་པོ་འཕྱང་སྟེ། ནམ་འདོད་པ་ན་རང་འཁྲོལ་ཞིང་ཐོས་པ་ཙམ་གྱིས་དགའ་བ་བསྐྱེད་པར་བྱེད་དོ། །དེ་ནས་ནམ་མཁའ་ལས་རིན་པོ་ཆེ་སྣ་བདུན་གྱིས་ཆར་བབས་ནས་ཡུལ་ཀུན་གང་བ་ན། རྒྱལ་པོས་བློན་པོ་རྣམས་ལ་འདི་སུ་ཡི་མཐུ། ཞེས་དྲིས་པས།འདི་ནི་རྒྱལ་པོའི་ཡོན་ཏན་དང་སེམས་ཅན་གྱི་བསོད་ནམས་ཀྱིས་འདི་ལྟར་གྱུར་ཏོ་སྨྲས་པ་དང༌། རྒྱལ་པོས་གལ་ཏེ་སེམས་ཅན་གྱི་བསོད་ནམས་ཀྱི་མཐུས་ཡིན་ན། རིན་པོ་ཆེ་འདི་དག་ཀུན་ཏུ་འབབ་པར་གྱུར་ཅིག གལ་ཏེ་ང་འབའ་ཞིག་གི་དབང་ཐང་ཡིན་ན་ཕོ་བྲང་གི་ནང་དུ་འབབ་པར་ཤོག་ཅིག་ཅེས་སྨྲས་པ་དང༌། གཞན་ལ་མ་འབབ་པར་ཕོ་བྲང་གི་ནང་འབའ་ཞིག་ཏུ་ཉིན་ཞག་བདུན་གྱི་བར་དུ་བབ་བོ། །དེ་ལྟར་འཛམ་བུ་གླིང་དུ་ལོ་བརྒྱད་ཁྲི་བཞི་སྟོང་གི་བར་དུ་འདོད་ཡོན་ལྔ་ལ་ལོངས་སྤྱོད་ནས། ཕོ་བྲང་གི་སྒོར་གནོད་སྦྱིན་ཞིག་བྱུང་སྟེ་སྐད་ཆེན་པོས། ཤར་ཕྱོགས་ན་ཤར་གྱི་ལུས་འཕག་གླིང་ཞེས་བྱ་བ་ཡོད་དོ། །དེ་ན་ཡང་བདེ་ཞིང་སྐྱིད་ལ་དཔེ་མེད་པར་བཟང་གིས་རྒྱལ་པོ་ཆེན་པོ་དེར་ཡང་རོལ་ཞིང་གཤེགས་པར་རིགས་སོ་ཞེས་སྨྲས་པ་དང༌། རྒྱལ་པོ་ཡང་དེར་འགྲོ་བར་དགའ་ནས། གསེར་གྱི་འཁོར་ལོ་ནམ་མཁའ་ལ་འཕགས་པ་དང༌། དེའི་རྗེས་སུ་རིན་པོ་ཆེ་སྣ་བདུན་དང་བཅས་ཏེ་ནམ་མཁར་འཕགས་ནས་ཤར་གྱི་ལུས་འཕགས་གླིང་དུ་ཕྱིན་ཏེ་ཡུལ་དེ་ན་གནས་པའི་རྒྱལ་ཕྲན་གྱི་ཚོགས་ཐམས་ཅད་ཀྱིས་ཕྱག་བྱས་ཤིང་གནས་དེར་འདོད་པ་ལྔ་ལ་ལོ་སྟོང་ཕྲག་བརྒྱད་ཅུའི་བར་དུ་ལོངས་སྤྱོད་ནས། དེ་ནས་སྔ་མའི་ཚུལ་གྱིས་ནུབ་བ་ལང་སྤྱོད་དུ་གཤེགས་ནས་ལོ་སྟོང་ཕྲག་བཅུའི་བར་དུ་བདེ་བར་ལོངས་སྤྱོད་དོ། །དེ་ནས་བྱང་སྒྲ་མི་སྙན་དུ་གཤེགས་ནས་དེར་ཡང་ལོ་སྟོང་ཕྲག་བརྒྱད་ཀྱི་བར་དུ་ལོངས་སྤྱད་ནས། ཡང་གནོད་སྦྱིན་གྱིས་བསྐུལ་བ་སོགས་སྔར་ལྟར་གྱི་ནམ་མཁའ་ལ་འཕགས་ཏེ་རྒྱལ་ཆེན་རིགས་བཞིའི་གནས་སུ་སོང་སྟེ༑ དེ་དག་གིས་ཐོག་མར་གཡུལ་གྱི་དཔུང་བཤམས་ཀྱང་སྟོབས་ཀྱིས་མ་བཟོད་ནས་ཕྱིར་རང་གནས་སུ་སོང་བ་དང༌། དེར་ཡང་ལོ་སྟོང་ཕྲག་བཅུའི་བར་དུ་འདོད་པ་ལ་ལོངས་སྤྱོད་ནས་ཡང་འདི་སྙམ་དུ་སུམ་ཅུ་རྩ་གསུམ་གྱི་ལྷའི་རིས་སུ་འགྲོ་བར་བསམ་ནས། འཁོར་དང་བཅས་པ་སྟེང་གི་ནམ་མཁའ་ལ་འཕགས་སྟེ་སོང་བ་ན་དྲང་སྲོང་ལྔ་བརྒྱ་ཙམ་ཞིག་རི་རབ་ལྷུན་པོའི་སུལ་ན་གནས་པ་ལས་རྒྱལ་པོའི་གླང་པོ་ཆེ་དང༌། རྟའི་གཅིན་རྟུག་ལྷུང་བས། དེ་དག་ཁྲོས་ནས་གསང་སྔགས་དང་ཕྱག་རྒྱས་བཅིངས་པས་རེ་ཞིག་འགྲོ་བར་མ་ནུས་པ་དང༌། རྒྱལ་པོས་ཀྱང་དེ་ལྟར་ཤེས་ཏེ་གལ་ཏེ་ང་ལ་བསོད་ནམས་དང་དབང་ཐང་ཞིག་ཡོད་ན། དྲང་སྲོང་དེ་དག་ངའི་ཐད་དུ་ལྷགས་ཏེ། ང་ལ་མཆོད་པར་ཤོག་ཅིག་ཅེས་སྨྲས་པས། དྲང་སྲོང་ལྔ་བརྒྱ་པོ་རིམ་གྱིས་དེར་ལྷགས་ནས་གཡོག་བྱས་ཏེ་སུམ་ཅུ་རྩ་གསུམ་གྱི་ལྷའི་རིས་སུ་དོང་ངོ༌། །དེར་ལྷ་རྣམས་སྐྲག་ནས་ལྷའི་ཕོ་བྲང་གི་སྒོ་བརྒྱ་ཕྲག་ཕྱེད་དང་བཅུ་གཉིས་ཡོད་པ་བཅད་ནས་ལྕགས་ཀྱི་གཏན་པ་སུམ་རིམ་བཅུག་པ་ལ། རྒྱལ་པོས་དུང་བུས་ཏེ་གཞུ་བདུང་བས་སྒོ་རྣམས་རང་བྱེར་སོང་སྟེ། ལྷའི་དབང་པོས་བསུས་ནས་བརྒྱ་བྱིན་རང་གི་སྟན་ཕྱེད་ལ་བཞག་གོ །ལྷའི་དབང་པོ་དང་མིའི་དབང་པོ་གཉིས་བྱད་གཟུགས་འདྲ་སྟེ་བྱེ་བྲག་མི་ཕྱེད་ལ། འོན་ཀྱང་ལྷའི་མགྱོགས་བུལ་ཙམ་གྱིས་རྟོགས་སོ། །དེར་ལྷའི་དབང་པོས་སུམ་ཅུ་རྩ་དྲུག་བརྗེས་ཀྱི་བར་དུ་འདོད་པ་ལྔའི་དམ་པ་ལ་ལོངས་སྤྱོད་དོ། །ལྷའི་དབང་པོའི་ནང་གི་ཐ་མ་དེ་བྱང་ཆུབ་སེམས་དཔའ་འོད་སྲུང་ཞེས་བྱ་སྟེ། དེའི་ཚེ་ལྷ་མ་ཡིན་གྱི་རྒྱལ་པོས་ལྷ་རྣམས་ལ་དམག་དྲངས་ནས། བརྒྱ་བྱིན་དང་འཐབས་པ་ལས། བརྒྱ་བྱིན་གྱིས་མ་ཐུབ་ནས་དཔུང་གི་ཚོགས་དང་བཅས་ཕྱིར་གནས་སུ་བྲོས་པ་ན་སྤྱི་བོ་སྐྱེས་ཕྱིར་བྱུང་སྟེ་དུང་བུས་གཞུ་རྒྱུད་སྦྲེངས་པས། ལྷ་མ་ཡིན་གྱི་དམག་རྣམས་དེ་མ་ཐག་ཏུ་ཕྱིར་བྱེར་རོ། །དེར་སྤྱི་བོ་སྐྱེས་ཀྱིས། བདག་གི་མཐུའི་སྟོབས་ནི་གང་དང་ཡང་མི་མཉམ་སྟེ། བརྒྱ་བྱིན་དང་ཐུན་མོང་དུ་འདུག་པ་འདི་རིགས་པ་མ་ཡིན་པས། འདི་བསད་ནས་བདག་འབའ་ཞིག་གིས་རྒྱལ་སྲིད་བྱའོ་སྙམ་དུ་བསམ་པ་ན། སྡིག་པའི་སེམས་དེ་སྐྱེས་མ་ཐག་ཏུ་ནམ་མཁའ་ལས་ལྷུང་ནས་སྔོན་གྱི་ཕོ་བྲང་རྙིང་པའི་སྒོ་དྲུང་དུ་ལྷུང་སྟེ། སྲོག་དང་བྲལ་ལ་ཁད་ཙམ་དུ་ཉམ་ཐག་པར་གྱུར་ཏོ། །དེ་ནས་མི་རྣམས་ལྷགས་ནས། གལ་ཏེ་འཇིག་རྟེན་གྱི་ཁྱིམ་པ་དག་རྒྱལ་པོ་སྤྱི་བོ་སྐྱེས་ཇི་ལྟར་ཚེའི་དུས་བྱས་ཞེས་འདྲི་ན། དེ་ལ་བདག་ཅག་གིས་ཅི་སྐད་བྱ་ཞེས་དྲིས་པ་ན༑ རྒྱལ་པོས་དེ་ལ་འདི་སྐད་ཅེས་སྨྲོས་ཤིག རྒྱལ་པོ་སྤྱི་བོ་སྐྱེས་ནི་འདོད་པའི་དབང་གི་ཚེ་འཕོས་སོ༑ ༑དེས་གླིང་བཞི་ལ་ལོ་བྱེ་བ་ཕྲག་བཞི་བཅུའི་བར་དུ་དབང་བྱས་ཏེ། ཉིན་ཞག་བཞིའི་བར་དུ་རིན་པོ་ཆེ་ཡང་ཆར་བཞིན་དུ་བབས། ལྷའི་རིས་གཉིས་སུ་བྱོན་ཀྱང་ཆོག་མ་ཤེས་པས༑ ནམ་མཁའ་ལས་ལྷུང་སྟེ་ཚེ་འཕོས་སོ་ཞེས་བྱོས་ཤིགཅེས་སྨྲས་ཏེ་ཚེའི་དུས་བྱས་སོ༑ ༑དེ་བས་ན་དགེ་སློང་དག་རྙེད་པ་དང་གྲགས་པ་ནི་ཡང་དག་པའི་ཉེས་པའི་སྐྱོན་ཆེན་པོ་སྟེ་ཅི་ནས་ཀྱང་རིང་དུ་སྤང་བར་སེམས་ལ་ཡང་དག་པར་བྱང་ཆུབ་ལ་ནན་ཏན་གྱིས་ཤིགདེར་ཀུན་དགའ་བོས་སྤྱི་བོ་སྐྱེས་ཀྱི་ལས་ཀྱི་རྒྱུ་ཞུས་པ་ན། སྔོན་འདས་པའི་བསྐལ་པ་གྲངས་མེད་བསམ་གྱིས་མི་ཁྱབ་པའི་ཕ་རོལ་ན་སངས་རྒྱས་པུར་ཤ་ཞེས་བྱ་བ་འཇིག་རྟེན་དུ་བྱོན་པའི་ཚེ། བྲམ་ཟེའི་བུ་མོ་ཞིག་ཆུང་མ་ལེན་པ་ལ། ཡུལ་ཆོས་ཀྱིས་སྲན་མ་སྤར་གང་གཏོར་དགོས་པ་ལས། དེ་སྲན་མ་ཐོགས་ཏེ་འཐོར་དུ་ཕྱིན་པ་ལས་ལམ་དུ་སངས་རྒྱས་བྱོན་པ་དང་ཕྲད་པས་སེམས་དགའ་སྟེ། སྲན་མ་སྤར་གང་པོ་བཅོམ་ལྡན་འདས་ཀྱི་སྐུ་ལ་གཏོར་བས་བཞི་ལྷུང་བཟེད་དུ་སོང༌། གཅིག་དབུའི་གཙུག་ཏོར་ལ་ཆགས་པས་རྒྱུ་རྐྱེན་དེ་ཙམ་གྱིས་བསོད་ནམས་ཆེན་པོ་ཐོབ་སྟེ། སྲན་འབྲུ་བཞི་ལྷུང་བཟེད་དུ་སོང་བས་གླིང་བཞི་ལ་དབང་བྱེད་པ་དང༌། འབྲུ་གཅིག་སྤྱི་བོར་ཆགས་པས། ལྷའི་རིས་གཉིས་ཀྱི་ལོངས་སྤྱོད་མྱོང་བར་གྱུར་ཏོ། །ཞེས་གསུངས། འདིས་ནི་འདོད་པ་ལ་ཆོག་མི་ཤེས་པའི་ཉེས་པ་དང་ངན་སེམས་ཀྱིས་འབྲས་བུ་དང་སྦྱིན་པའི་བསོད་ནམས་ཀྱི་མཐུ་རྣམས་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་གྱི་བུ་མོ་ཐ་ཆུང་སུ་མ་ན་ཞེས་བྱ་བ་མཛེས་ཤིང་ལྟ་ན་སྡུག་པ་ཞིག་ཡོད་པ་དེ། ནམ་ཞིག་ཁྱིམ་བདག་སངས་རྒྱས་ལ་ཕྱག་འཚལ་དུ་འགྲོ་བའི་ཕྱི་བཞིན་དུ་སོང་བས། བུ་མོ་དེ་སངས་རྒྱས་མཐོང་བ་དང་ལྷག་པར་དགའ་བ་སྐྱེས་ཏེ། སྤོས་ཀྱི་སངས་རྒྱས་ཀྱི་བཞུགས་གནས་ཀུན་ཏུ་བྱུག་པར་བསམ་པ་དང༌། དེའི་ཚེ་བུ་མོའི་ལག་ཏུ་ཨ་མྲའི་འབྲས་བུ་ཞིག་ཡོད་པ་བཅོམ་ལྡན་འདས་ཀྱིས་འདིར་བྱིན་ཅིག་གསུངས། དེ་ཕུལ་བ་དང་བཞེས་ནས་སྤོས་གྱི་མིང་མང་པོ་བྲིས་ནས་བུ་མོ་ལ་གནང་ངོ༌། །དེར་བུ་མོས་སྤོས་དེ་རྣམས་རྩེས་ནས་རྒྱལ་བྱེད་ཀྱི་ཚལ་དུ་འོངས་ནས། ཉིན་རེ་བཞིན་བདར་ཏེ་བྱུག་པ་འབུལ་བ་ལས། སྐབས་ཤིག་ན་ཡུལ་ཏིག་ཅ་ཤི་རིའི་རྒྱལ་པོའི་བུ་ཞིག་རྒྱལ་པོའི་ཁབ་ཏུ་མངགས་ནས་ཉུལ་ཞིང་སོང་བ་ལས། མཐར་རྒྱལ་བྱེད་ཀྱི་ཚལ་དུ་ཕྱིན་ནས་བུ་མོས་སྤོས་བདར་ཞིང་འདུག་པ་མཐོང་ནས་དེ་ལ་ཆགས་ཏེ༑ དུས་གཞན་ཞིག་ན་རྒྱལ་བུས་གླང་པོ་ཆེ་ལ་བསྐྱོན་ནས་བྲོས་ཏེ་ཡུལ་དུ་ཕྱིན་ཏེ་ཕན་ཚུན་འདུས་པར་གྱུར་པ་ལས། བུ་མོ་དེ་སེམས་ཅན་དང་ལྡན་པར་གྱུར་ནས་ནམ་དུས་ལ་བབས་པ་ན་མངལ་ནས་སྒོ་ང་བཅུ་བཙས་ཏེ་དེ་བཅག་པ་ལས་ཁྱེའུ་ལྟ་ན་སྡུག་པ་རེ་རེ་བྱུང་སྟེ༑ དེ་དག་ཆེར་སྐྱེས་པ་དང་དཔའ་ཞིང་རྩལ་དང་ལྡན་པས་རི་དྭགས་གསོད་པ་ལ་དགའ་བར་གྱུར་ནས། མས་བཟློགས་ཀྱང་མ་ཉན་པ་ལས་ངན་སོང་དམྱལ་བའི་སྡུག་བསྔལ་དང་སྲོག་གཅོད་ཀྱི་རྣམ་སྨིན་རྒྱས་པར་བཤད་པས། དེ་གང་ལས་ཐོས་ཞེས་དྲིས་པ་ན། སངས་རྒྱས་ཀྱི་ཞལ་ལས་ཐོས་སོ་སྨྲས་པས། དེ་དག་གིས་སངས་རྒྱས་ཞེས་པ་ཅི་ལྟ་བུ་ཞེས་དྲིས་པས། མས་སངས་རྒྱས་ཀྱི་བསྔགས་པ་རྒྱ་ཆེར་བརྗོད་པས་དེ་དག་དགའ་ཞིང་དད་པར་གྱུར་ནས་མཉན་ཡོད་དུ་ཕྱིན་ཏེ། བཅོམ་ལྡན་འདས་ཀྱི་སྤྱན་སྔར་མེས་པོ་མགོན་མེད་ཟས་སྦྱིན་གྱིས་ཁྲིད་ནས་རབ་ཏུ་བྱུང་བར་གསོལ་པས། ཚུར་ཤོག་གིས་བསྙེན་པར་རྫོགས་ནས་བཅུ་ཀས་རིང་པོར་མ་ལོན་པ་དགྲ་བཅོམ་པའི་གོ་འཕང་ཐོབ་སྟེ། དེ་དག་གཅིག་ལ་གཅིག་དགའ་བས་འགྲོ་ན་ཡང་ལྷན་ཅིག་ཏུ་འགྲོ་འདུག་ན་ཡང་ལྷན་ཅིག་ཏུ་འདུག་སྟེ་ཡུལ་མི་རྣམས་ཀྱང་དགའ་ནས་རྗེས་སུ་ཡི་རང་ངོ༌། །དེའི་ཚེ་ཀུན་དགའ་བོས་ལས་ཀྱི་རྒྱུ་ཞུས་པ་ན། སྔོན་འདས་པའི་དུས་བསྐལ་པ་དགུ་བཅུ་རྩ་གཅིག་གི་ཕ་རོལ་ན། སངས་རྒྱས་ཐམས་ཅད་སྐྱོབ་ཅེས་བྱ་བ་འཇིག་རྟེན་དུ་བྱོན་ནས་མྱ་ངན་ལས་འདས་པའི་རིང་བསྲེལ་རྒྱས་པར་སྤེལ་ནས་མཆོད་རྟེན་ཚད་མེད་པར་བྱུང་བ་ལས། མཆོད་རྟེན་གཅིག་ཞིག་རལ་དུ་གྱུར་ནས་རྒན་མོ་གཅིག་གིས་ཞིག་གསོ་བྱེད་པ་ལ། མགྲོན་པོ་བཅུ་དེར་སོང་བས་མཐོང་ནས་ལྷག་པར་དགའ་ཞིང་གྲོགས་བྱས་པའི་འོག་ཏུ། གཞོན་ནུ་བཅུ་ཆར་རྒན་མོ་དེའི་བུར་སྐྱེས་པར་གྱུར་ཅིག་ཅེས་སྨོན་ལམ་བཏབ་པས། དེ་ཚུན་ཆད་ངན་སོང་གི་གནས་སུ་མ་ལྷུང་ཞིང་ལྷ་དང་མི་ཡི་གནས་སུ་ལྷན་ཅིག་ཏུ་སྐྱེས་ཤིང༌། གཟུགས་བཟང་བ་དང༌། ཀུན་གྱིས་བཀུར་བ་དང༌། རྟག་ཏུ་ཚེ་རིང་བ་སྟེ་ཡོན་ཏན་གྱི་དངོས་པོ་འདི་གསུམ་གྱིས་མི་གཞན་ལས་ཁྱད་པར་དུ་འཕགས་པར་གྱུར་ཅིང༌། ད་ལྟ་ང་དང་ཕྲད་ནས་རྡུལ་དང་དྲི་མ་ཀུན་བྲལ་ནས་དགྲ་བཅོམ་པར་གྱུར་ཏོ༑ ༑དེའི་དུས་ཀྱི་རྒན་མོ་དེ་ནི་སུུ་མ་ན་དང༌། མི་གཞོན་ནུ་བཅུ་པོ་ནི་དགྲ་བཅོམ་པ་འདི་བཅུ་ཡིན་ནོ། །ཞེས་བཀའ་སྩལ་ཏོ། །འདིས་ཀྱང་དགེ་བའི་གྲོགས་བགྱིས་པ་དང༌། སྨོན་ལམ་བཏབ་པའི་འབྲས་བུ་མི་བསླུ་བར་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཀུན་ཏུ་རྒྱུ་ཨུ་པ་གུབ་ཏ་ཞེས་བྱ་བ་ཤེས་རབ་ཆེ་བ་དུས་གསུམ་གྱི་གནས་རྟོག་པ་ལ་མཁས་པ་ཞིག་ཡོད་པ་དེ། བཅོམ་ལྡན་འདས་ཀྱི་སྤྱན་སྔར་ཕྱིན་ནས། བདག་རབ་ཏུ་བྱུང་ན་ཤེས་རབ་དང་སྤོབས་པ་ཤཱ་རིའི་བུ་དང་མཉམ་པར་འགྱུར་རམ་དེ་ལྟར་མ་གྱུར་ན་ཕྱིར་ཁྱིམ་དུ་མཆིའོ། །ཞེས་ཞུས་པས།སྟོན་པས་དེ་ཙམ་མི་འབྱུང་བར་ལུང་བསྟན་པས་ཕྱིར་ཁྱིམ་དུ་སོང་ངོ༌། །དེར་བཅོམ་ལྡན་འདས་ཀྱིས་འཁོར་རྣམས་ལ། ང་མྱ་ངན་ལས་འདས་ནས་ལོ་བརྒྱ་ལོན་པ་ན། བྲམ་ཟེ་འདི་རབ་ཏུ་བྱུང་ནས་མངོན་པར་ཤེས་པ་དྲུག་དང་ཤེས་རབ་ཏུ་ལྡན་ཏེ་སེམས་ཅན་རྡུལ་སྙེད་གཅིག་གི་དོན་བྱེད་པར་འགྱུར་རོ་ཞེས་ལུང་བསྟན་ཏོ། །ཕྱིས་སྟོན་པ་མྱ་ངན་ལས་འདས་ཁར་ཀུན་དགའ་བོ་ལ་བསྟན་པ་གཏད་ཅིང༌། ཀུན་དགའ་བོ་མྱ་ངན་ལས་འདས་ཁར་ཉེ་གནས་ཡ་ཤེའི་ཀེ་ལ་བསྟན་པ་གཏད་ནས། ཡུལ་ཝཱ་རཱའ་ཎ་སཱིར་ཁྱིམ་བདག་གུབ་ཏ་ཞེས་བྱ་བ་ལ་བུ་ཨུ་པ་གུསྟ་ཞེས་བྱ་བ་ཞིག་ཡོད་གྱིས་ཁྱོད་ཀྱིས་སློང་ལ་རབ་ཏུ་ཕྱུངས་ཤིག ཁྱོད་འདས་པའི་འོག་ཏུ་ཆོས་ཀྱང་དེ་ལ་གཏོད་ཅིག་ཅེས་ཞལ་ཐེམས་སུ་བཞག་གོ །དེ་ནས་ཡ་ཤེའི་ཀེས་ཁྱིམ་བདག་དེ་དང་འདྲིས་པར་བྱས་ནས། ཕྱིས་བུ་ཨུ་པ་གུབ་ཏ་བྱུང་བ་དང་ལན་གསུམ་གྱི་བར་དུ་བསླང་བའི་ཐ་མར་ཆེར་སྐྱེས་པ་ན་འབུལ་བར་ཁས་བླངས་སོ། །དེ་ཆེར་སྐྱེས་པ་ན་ཕས་ཚོང་བྱེད་དུ་བཅུག་པའི་སར་ཡ་ཤེའི་ཀེ་ཉིད་བྱོན་ཏེ་ཆོས་བསྟན་ནས་ཉིན་རེ་བཞིན་དུ་དགེ་སེམས་སྐྱེས་ན་རྡེའུ་དཀར་པོ་དང་སྡིག་སེམས་སྐྱེས་ན་ནག་པོ་རེ་བཞག་ནས་བརྩིར་བཅུག་པས། དང་པོ་དཀར་པོ་ཉུང༌། བར་དུ་མཉམ། ཐ་མར་དཀར་པོ་འབའ་ཞིག་ཏུ་གྱུར་ཏེ་རྒྱུན་ཞུགས་ཀྱི་འབྲས་བུ་ཐོབ། དེའི་ཚེ་སྨད་འཚོང་མ་ཞིག་གིས་བྲན་མོ་མངགས་ཏེ་ནང་མ་རེ་བཞིན་ཨུ་པ་གུབ་ཏ་ལས་མེ་ཏོག་ཉོ་བ་ལས། དེ་ཕྱིན་སྔར་བས་མང་བར་བྱུང་བས་སྨད་འཚོང་མས་དེའི་དོན་དྲིས་པ་ན། བྲན་མོས་ཨུ་པ་གུབ་ཏའི་ཡོན་ཏན་བརྗོད་དེ་གཡོ་སྒྱུ་མེད་ཚུལ་དང་གཟུགས་བྱད་བཟང་བའི་ལོ་རྒྱུས་བཤད་པས། སྨད་འཚོང་མ་དེ་དེ་ལ་ཆགས་ནས་ཡང་ཡང་འབོད་དུ་བཏང་ཡང་མ་འོངས་སོ། །ནམ་ཞིག་སྨད་འཚོང་མ་དེ་རྒྱལ་པོའི་བུ་ཞིག་དང་འདུས་པ་ལས་དེའི་གོས་ལ་ཆགས་ནས་རྒྱལ་བུ་བསད་པ་རྒྱལ་པོས་ཤེས་ནས། དེའི་རྐང་ལག་གཏུབ་ཅིང་རྣ་བ་དང་སྣ་ཡང་བཅད་ནས་དུར་ཁྲོད་དུ་བོར་བ་དང༌།ཨུ་པ་གུབ་ཏ་དེར་བྱོན་པ་ན། སྨད་འཚོང་མ་དེས། སྔོན་སྡུག་པའི་ཚེ་འོང་དུ་མ་བཏུབ་ན། ད་མ་རུངས་པར་གྱུར་པའི་འོག་ཏུ་གར་འགྲོ་ཞེས་སྨྲས་པ་དང༌། ཨུ་པ་གུབ་ཏས། ཁྱོད་ཀྱི་གཟུགས་འདོད་པས་མ་ཡིན་གྱི། སྙིང་བརྩེ་བའི་ཕྱིར་འོངས་སོ་གསུངས་ནས། མི་གཙང་བ་དང༌། སྡུག་བསྔལ་བ་དང་སྟོང་པ་དང་བདག་མེད་པའི་ཆོས་བསྟན་པས། སྨད་འཚོང་མས་ཆོས་མིག་རྣམ་པར་དག་པ་ཐོབ་ཅིང༌། ཨུ་པ་གུབ་ཏ་རང་ཉིད་ཀྱིས་ཕྱིར་མི་ལྡོག་པའི་འབྲས་བུ་ཐོབ་བོ། །དེར་ཡ་ཤེའི་ཀེས་ཁྱིམ་བདག་ལས་བསླངས་ནས་གཞོན་ནུ་ཨུ་པ་གུབ་ཏ་རབ་ཏུ་བྱུང་ཞིང་ལོ་དུས་སོན་པ་ན་གསོལ་བཞིའི་ལས་ཀྱིས་བསྙེན་པར་རྫོགས་པས་དགྲ་བཅོམ་པ་རིག་པ་གསུམ་དང༌། མངོན་པར་ཤེས་པ་དྲུག་དང་ལྡན་ཏེ་སྨྲ་བ་དང་སྤོབས་པ་ཟད་མི་ཤེས་པར་གྱུར་ནས་འཁོར་མང་པོ་ལ་ཆོས་བསྟན་པས། བདུད་སྡིག་ཅན་གྱིས་བར་ཆད་རྩོམ་སྟེ་འཁོར་གྱི་ནང་དུ་གསེར་གྱི་དོང་རྩེའི་ཆར་དང༌། དེའི་ཕྱི་ཉིན་མེ་ཏོག་གི་ཕྲེང་བའི་ཆར་དང༌། དེའི་ཕྱི་ཉིན་གླང་པོ་ཆེ་མཆེ་བ་དྲུག་ལྡན། མཆེ་བ་རེ་ལ་རྫིང་བུ་རེ་རེ། དེ་རེ་རེ་ལ་མེ་ཏོག་བདུན་བདུན་མེ་ཏོག་རེ་རེ་ལ་ཤེལ་གྱི་བུ་མོ་རོལ་མོ་དཀྲོལ་བ་བདུན་བདུན་སོགས་སྤྲུལ་ནས་མི་རྣམས་བསླུས་པས་ཆོས་ཉན་དུ་མ་འདོད་ལ། དེའི་ཕྱི་ཉིན་བུད་མེད་བཟང་མོ་ལྟ་བས་ཆོག་མི་ཤེས་པ་ཤིག་ཏུ་སྤྲུལ་ནས་འཁོར་གྱི་ནང་དུ་འོང་ནས་བསླུ་བར་བྱེད་པ་ལ། ཡ་ཤེའི་ཀེས་སྤྲུལ་པའི་བུད་མེད་དེ་ཀེང་རུས་དཀར་པོར་བསྒྱུར་ཏེ་བསྟན་པས།མི་ཀུན་གྱིས་གདོད་ཆོས་ཉན་ནས་འབྲས་བུ་ཐོབ་པ་ཡང་རབ་ཏུ་མང་ངོ༌། །བཙུན་པ་དེ་དག་ལ་ཐོག་མ་ནས་ཁྱི་ཞིག་ཡོད་པ་དེས། ཉིན་བཞིན་ཆོས་ལ་རྣ་བ་གཏད་ནས་ཉན་པ་ལས་ཚེ་འཕོས་ནས། གཞན་འཕྲུལ་དབང་བྱེད་ཀྱི་ལྷར་སྐྱེས་ནས་བདུད་སྡིག་ཅན་དང་སྟན་ཐོག་གཅིག་ཏུ་འདུག་པ་ན། བདུད་ཀྱིས་བརྟགས་ཏེ་དེའི་རྒྱུ་ཤེས་ནས་དགེ་སློང་གིས་བདག་སྨ་ཕབ་བོ་སྙམ་ནས། ཉེར་སྦས་མཆན། བཙུན་པ་ཏིང་ངེ་འཛིན་ལ་མཉམ་པར་བཞག་པའི་དབུའི་སྟེང་དུ་རིན་པོ་ཆེའི་ཅོད་པཎ་ཞིག་བཞག་ནས་ཕྱིར་ལྷ་གནས་སུ་སོང་ངོ༌། །དེ་ཏིང་ངེ་འཛིན་ལས་ལངས་ནས་བདུད་ཀྱིས་བཞག་པར་ཤེས་ནས། རྫུ་འཕྲུལ་གྱི་མཐུས་བདུད་སྡིག་ཅན་བཀུག་སྟེ། ཁྱི་རོ་གཅིག་ཕྲེང་བར་སྤྲུལ་ནས། ཁྱོད་ཀྱིས་ང་ལ་ཅོད་པཎ་བྱིན་པའི་ལན་དུ་ཁྱོད་ལ་ཕྲེང་བ་གཅིག་སྦྱིན་གྱི་བཞེས་ཤིག་སྨྲས་པས་དེས་ཀྱང་མགོ་ལ་གྱོན་ཏེ་སོང་བ་ན། རང་གནས་སུ་ཕྱིན་ནས་ཁྱི་རོ་ཡིན་པར་ཤེས་ནས་རང་གི་མཐུ་ཅི་ཡོད་ཀྱིས་འདོར་བར་བརྩམས་ཀྱང་འདོར་མ་ནུས་ནས། བརྒྱ་བྱིན་ནས་ཚངས་པའི་བར་གྱི་ལྷ་ཐམས་ཅད་ཀྱི་ཐད་དུ་སོང་སྟེ། མི་གཙང་བ་འདི་དོར་ཅིག་ཅེས་སྨྲས་པ་དང༌། དེ་ཐམས་ཅད་ཀྱིས་འདི་ལྟར་སུས་བྱས་པ་དེ་ཉིད་ཀྱིས་འདོར་ནུས་ཀྱི། ངེད་ལ་འདི་འདོར་བའི་མཐུ་མེད་དོ་ཞེས་སྨྲས་པས༑ ཅི་བྱར་མེད་ནས་བཙུན་པའི་དྲུང་དུ་འོངས་ཏེ། སངས་རྒྱས་བཅོམ་ལྡན་འདས་ནི་བྱམས་པའི་ཐུགས་དང་ལྡན་པས་བདག་ལ་དགྲར་མི་དགོངས་ཀྱི་ཁྱོད་ཉན་ཐོས་རྣམས་ནི་འཇིགས་སུ་རུང་སྟེ་བདག་གིས་རྩེད་མོ་བྱས་པ་ཙམ་ལའང་ལན་འདི་འདྲ་ཞེས་སྨྲས་སོ། །དེར་ཨུ་པ་གུབ་ཏས་ཁྱོད་ཟེར་བ་བདེན་ཏེ། སངས་རྒྱས་དང་བསྒྲུན་ན་བརྒྱ་འགྱུར་སྟོང་འགྱུར་དུ་དཔེར་བྱར་མི་རུང་སྟེ། རི་རབ་དང་ཡུངས་ཀར་རམ་རྒྱ་མཚོ་དང་རྨིག་རྗེས་ཀྱི་ཆུའམ་སེང་གེ་དང་ཝ་སྐྱེས་འགྲན་པ་འདྲ་སྟེ་ཆེ་ཆུང་གི་ཁྱད་དཔག་ཏུ་མེད་དོ། །ཁོ་བོས་དེ་བཞིན་གཤེགས་པའི་གཟུགས་སྐུ་མ་མཐོང་ན། ཁྱོད་ཀྱི་རྫུ་འཕྲུལ་གྱིས་སྤྲུལ་ནུས་ཞེས་ཐོས་པས།དེ་ཁོ་བོ་ལ་སྟོན་ཅིགབདུད་ཀྱི་ངས་དེ་འདྲ་བ་ཞིག་སྤྲུལ་གྱིས། ཁྱོད་ཀྱིས་ཁོ་བོ་ལ་ཕྱག་མ་བྱེད་ཅིག་ཅེས་སྨྲས་ནས། སངས་རྒྱས་ཇི་འདྲ་བར་སྤྲུལ་པ་ན། ཨུ་པ་གུབ་ཏ་རབ་ཏུ་དགའ་ནས་ཕྱག་བྱེད་པར་བརྩམས་པ་ན་ཕྱིར་ཡང༌། བདུད་ཀྱི་གཟུགས་སུ་བསྒྱུར་ནས་ཅིའི་ཕྱིར་ཕྱག་བྱེད་སྨྲས་པས། འཕགས་པས་ཁོ་བོས་སངས་རྒྱས་ལ་ཕྱག་བྱེད་ཀྱི་ཁྱོད་ཕྱག་མི་བྱེད་དོ། །བདུད་ཀྱིས། བཙུན་པ་བདག་ལ་ཐུགས་བརྩེ་བའི་སླད་དུ་ཁྱི་རོ་འདི་མེད་པར་མཛོད་ཅིག་ཨུ་པ་གུབ་ཏས། ཁྱོད་སྙིང་རྗེའི་སེམས་བསྐྱེད་དེ་སེམས་ཅན་ཀུན་གྱི་སྐྱབས་བྱོས་ཤིག་དང༌། ཁྱི་རོ་འདི་རིན་པོ་ཆེའི་ཕྲེང་བར་འགྱུར་རོ། །གལ་ཏེ་མི་དགེ་བའི་སྡིག་པའི་སེམས་སྐྱེ་ན་ཁྱི་རོ་ཉིད་ལས་མི་འགྱུར་རོ། །དེར་བདུད་ཤིན་ཏུ་སྐྲག་ནས་རྟག་ཏུ་དགེ་བའི་སེམས་བསྐྱེད་དོ༑ ༑དེའི་ཚེ་བཙུན་པ་ཨུ་པ་གུབ་ཏ་སྟེ་ཉེར་སྦས་ཀྱིས་འབྲས་བུ་ཐོབ་པའི་འོག་ཏུ་སེམས་ཅན་བཏུལ་ཏེ་འབྲས་བུ་ཐོབ་པར་བྱས་པའི་གྲངས་ནི། འབྲས་བུ་ཐོབ་པའི་མི་རེ་རེས་ཚུལ་ཤིང་སོར་བཞི་པ་རེ་རེ་བྱས་པའི་ཚུལ་ཤིང་དེ་ལྟ་བུས་ཁང་པ་མཐོ་ཚད་ཆག་དྲུག་ཅུ་པ་ཆུ་ཞེང་གབ་པར་ཆག་དྲུག་ཅུ་པའི་ནང་ཡོངས་སུ་གང་ངོ༌། །དེ་ནས་མི་རྣམས་ཀྱིས་བསྔགས་ཏེ༑ ཁྱོད་ཀྱི་ཡོན་ཏན་ནི་རྒྱ་ཆེ་བས་སེམས་ཅན་བརྟུལ་བའི་གྲངས་ཀྱང་དཔག་ཏུ་མེད་དོ་ཞེས་སྨྲས་པ་དང༌། ཨུ་པ་གུབ་ཏས། ཁོ་བོ་དུད་འགྲོ་བྱེད་པའི་ཚེ་ན་ཡང་སེམས་ཅན་དག་བཏུལ་ཏེ། འཕགས་པའི་འབྲས་བུ་ཐོབ་པར་བྱས་ན། ད་ལྟར་གྱི་དུས་ན་བཏུལ་བ་ལྟ་ཅི་སྨོས་ཏེ། སྔོན་ཝཱ་རཱ་ཎ་སཱིར་རང་སངས་རྒྱས་ལྔ་བརྒྱ་བཞུགས་པ་ལ་སྤྲེའུ་ཞིག་གིས་ཉིན་གཅིག་བཞིན་ཏུ་མཆོད་པ་འབུལ་ཞིང་ལྟ་བར་བྱེད་པ་ལས། ཕྱིས་ཞིག་ན་གནས་དེར་ཀུན་ཏུ་རྒྱུ་ལྔ་བརྒྱ་བྱུང་སྟེ། རྐང་པ་ཡ་ཅིག་འགྲེང་བ་སོགས་ཀུན་ཏུ་རྒྱུའི་སྤྱོད་པ་སྣ་ཚོགས་བྱེད་པ་ལ། སྤྲེའུ་དེ་འོངས་ནས་དེ་དག་ལས་ལྡོག་པར་བགྱིས་ཏེ་ལུས་དྲང་པོར་སྲོང་བའི་མཉམ་བཞག་གི་སྤྱོད་ལམ་ལ་བཀོད་པས། དེ་ཐམས་ཅད་རང་སངས་རྒྱས་སུ་གྱུར་ཏོ། །དེའི་དུས་ཀྱི་སྤྲེའུ་ནི་ང་ཡིན་ནོ་གསུངས། དེར་སྤྲེའུར་གྱུར་པའི་རྒྱུ་ཞུས་པས། སྔོན་འདས་པའི་དུས་བསྐལ་པ་དགུ་བཅུའི་ཕ་རོལ་ཏུ་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ཏེ། དགེ་སློང་རྣམས་ཝཱ་རཱ་ཎ་སཱི་དྲང་སྲོང་ལྷགས་པའི་གནས་སུ་བཞུགས་སོ། །དེའི་ཚེ་འབྲས་བུ་ཐོབ་པའི་དགེ་སློང་ཞིག་རིའི་རྩེ་མོར་མགྱོགས་པར་སོང་བ་ན། དགེ་སློང་གཞོན་ནུ་ཞིག་གིས་མགྱོགས་ཚད་སྤྲེའུ་དང་འདྲའོ། །ཞེས་སྨྲས་པས། རྒྱུ་དེས་སྐྱེ་བ་ལྔ་བརྒྱའི་བར་དུ་སྤྲེའུར་གྱུར་ཏོ༑ ༑དེ་བས་ན་འཁོར་བཞི་པོ་དག་ངག་གི་ལས་ཡོངས་སུ་བསྡམས་ཏེ་མི་དགོས་པ་མི་སྨྲའོ་གསུངས། འདིས་ནི་ལུས་གནད་བགྱིས་པ་དང༌། གཞན་དགེ་བ་ལ་བསྐུལ་བ་སོགས་ཀྱི་ཕན་ཡོན་དང༌། ངག་གི་ཉེས་པར་སྤྱོད་པའི་འབྲས་བུ་སོགས་ཀྱང་བསྟན་ཏོ། །
༈ ཡང་བཅོམ་ལྡན་འདས་ཡུལ་ཝཱ་རཱ་ཎ་སཱི་ན། ཚལ་ཞིག་གི་ནང་དུ་བཞུགས་ཏེ་འཁོར་མང་པོ་ལ་ཆོས་གསུངས་པའི་ཚེ། སྟེང་གི་ནམ་མཁའ་ནས་བྱ་ངང་པ་ལྔ་བརྒྱ་ཙམ་ཞིག་འཕུར་བ་ལས། སངས་རྒྱས་ཀྱི་གསུང་དབྱངས་ཐོས་ནས་རབ་ཏུ་དགའ་ཞིང་མོས་ཏེ་ནམ་མཁའ་ལ་ལྡིང་བ་ལས། སྤྱན་སྔར་འབབ་པར་བརྩམས་པ་ན། ལམ་དུ་རྔོན་པས་བྱ་རྒྱ་བྲེས་པ་དང་ཐུག་ནས་ཐམས་ཅད་བྱ་རྒྱས་བཟུང་སྟེ་ཚེ་ཡི་དུས་བྱས་པ་ལས། སུམ་ཅུ་རྩ་གསུམ་གྱི་ལྷའི་རིས་སུ་ཕ་མའི་པུས་མོའི་སྟེང་དུ་ཐམས་ཅད་ཁྱེའུ་ལོ་བརྒྱད་ལོན་པ་ཙམ་དུ་སྐྱེས་ནས༑ སྔོན་གྱི་གནས་རྗེས་སུ་དྲན་ཏེ་ཆོས་གསུང་བའི་སྒྲ་ཐོས་ནས་ལྷར་སྐྱེས་པར་ཤེས་ཏེ༑ ནམ་མཁའ་ལས་བབས་ཏེ་ལྷ་རྫས་ཀྱི་མཆོད་པ་དུ་མ་ཐོགས་ནས། བཅོམ་ལྡན་འདས་ཀྱི་སྤྱན་སྔར་ལྷགས་པ་དང༌། ལྷའི་འོད་ཀྱི་གནས་ཀུན་རིན་པོ་ཆེ་ལྟར་སྣང་བར་བྱས་ཤིང༌། དེར་སྟོན་པས་ཆོས་བསྟན་པས་ལྷ་དེ་དག་གི་རྒྱུན་དུ་ཞུགས་པའི་འབྲས་བུ་ཐོབ་སྟེ། ཕྱིན་ཆད་ངན་སོང་གསུམ་དུ་མི་ལྟུང་བར་གྱུར་ཏེ་ཕྱིར་ལྷའི་རིས་སུ་སོང་ནས། སྐྱེ་བ་བདུན་གྱིས་ཟག་པ་ཀུན་ཟད་དོ། །དེར་ཀུན་དགའ་བོས་ལས་ཀྱི་རྒྱུ་ཞུས་པས། སྔར་གྱི་ལོ་རྒྱུས་གསུངས་པ་ན། ཀུན་དགའ་བོ་ངོ་མཚར་དུ་གྱུར་ནས་འདི་སྐད་ཅེས་གསོལ་ཏེ། བཅོམ་ལྡན་འདས་འཇིག་རྟེན་དུ་གཤེགས་པ་ནི་ངོ་མཚར་རྨད་དེ་ཆོས་ཀྱི་ཆར་གྱིས་མ་ངོམས་པ་མ་མཆིས་སོ༑ ༑ཆུང་ངུ་ན་དུད་འགྲོའི་སྐྱེ་གནས་ལྟ་བུ་ཡང་ཆོས་ཐོས་ནས་བསོད་ནམས་ཐོབ་ན་མི་ལྟ་ཞིག་ཅི་སྨོས་ཏེ། དད་པའི་སེམས་ཀྱིས་གཟུངས་སུ་བཟུང་བའི་བསོད་ནམས་ཀྱི་འབྲས་བུ་ནི་དཔེར་མ་མཆིས་སོ། །དེ་ལ་བཅོམ་ལྡན་འདས་ཀྱིས་ལེགས་སོ་ལེགས་སོ། །ཁྱེད་ཀྱིས་སྨྲས་པ་བཞིན་དུ་བཅོམ་ལྡན་འདས་འཇིག་རྟེན་དུ་གཤེགས་པ་ནི་ཀུན་ལ་ཕན་པ་དང་བདེ་བའི་དོན་དུ་འགྱུར་ཏེ་ཀུན་ཏུ་བདུད་རྩིའི་ཆར་ཕབ་ནས་འགྲོ་བ་མང་པོ་ངོམས་པར་བྱེད་དོ༑ ༑དེ་བས་ན་ཁྱོད་ཀྱིས་སེམས་རྩེ་གཅིག་ཏུ་སངས་རྒྱས་ཀྱི་བསྟན་པ་ལ་ནན་ཏན་གྱིས་ཤིགཅེས་གསུངས་པས། འཁོར་རྣམས་ཡི་རངས་ནས་མངོན་པར་བསྟོད་དོ། །འདིས་ནི་སངས་རྒྱས་ལ་དད་པ་དང་དམ་པའི་ཆོས་ཀྱི་སྒྲ་ཐོས་པའི་ཕན་ཡོན་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་བཞུགས་སོ། །དེའི་ཚེ་ལྷས་བྱིན་གྱིས་བཅོམ་ལྡན་འདས་ལ་རྟག་ཏུ་ངན་སེམས་བསྐྱེད་ནས་དེ་བཞིན་གཤེགས་པ་མེད་པར་བྱས་ལ་ལྷ་བྱིན་ཉིད་སངས་རྒྱས་ཡིན་ནོ་ཞེས་བསྒྲགས་པའི་ཕྱིར། རྒྱལ་བུ་མ་སྐྱེས་དགྲ་ལ་ཕ་གསོད་དུ་བཅུག་ནས། སངས་རྒྱས་གསར་པ་དང༌། རྒྱལ་པོ་གསར་པས་ཡུལ་སྲིད་བཅས་ན་ལེགས་སོ་ཞེས་སྨྲས་པ་དང༌། རྒྱལ་བུ་མ་སྐྱེས་དགྲས་ཉན་ཏེ་ཕ་བསད་ནས་བདག་ཉིད་རྒྱལ་པོར་ཞུགས་པའི་ཚེ། ཡུལ་མི་རྣམས་དགེ་སློང་ཀུན་ལ་ངན་སེམས་བསྐྱེད་ནས་མཐོང་ཡང་མི་འདོད་པར་གྱུར་སྟེ། བསོད་སྙོམས་སློང་དུ་སོང་བ་རྣམས་ལྷུང་བཟེད་སྟོང་པར་ཕྱིར་ལོག་དགོས་པར་གྱུར་ཏེ། དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། སེམས་ཅན་གང་ཞིག་དགེ་སློང་ངུར་སྨྲིག་གྱོན་པ་ལ་ངན་སེམས་བསྐྱེད་ན༑ མི་དེ་འདས་པ་དང༌། མ་འོངས་པ་དང༌། ད་ལྟར་བཞུགས་པའི་སངས་རྒྱས་དང༌། རང་སངས་རྒྱས་དང༌། དགྲ་བཅོམ་པ་ལ་ངན་སེམས་བསྐྱེད་པ་ཡིན་པར་རིགས་པར་བྱའོ། །དེ་ལྟར་དུས་གསུམ་གྱི་འཕགས་པ་ལ་ངན་སེམས་བསྐྱེད་པས། སྡིག་པའི་ལས་ཁ་ན་མ་ཐོ་བའི་འབྲས་བུ་ཚད་མེད་པ་སྨིན་པར་འགྱུར་རོ། །དེ་ཅིའི་ཕྱིར་ཞེ་ན། ཆོས་གོས་ངུར་སྨྲིག་ནི་དུས་གསུམ་གྱི་འཕགས་པའི་རྒྱལ་མཚན་ཡིན་ཏེ་སེམས་ཅན་གང་ཞིག་སྐྲ་དང་ཁ་སྤུ་བྲེགས་ཏེ། ཁ་དོག་བསྒྱུར་བའི་གོས་གྱོན་ན། བསོད་ནམས་དཔག་ཏུ་མེད་པ་ཐོབ་པར་འགྱུར་རོ། །ཀུན་དགའ་བོ། །ང་ཡང་སྔོན་རབ་ཏུ་བྱུང་བའི་ཆོས་གོས་ཁ་དོག་བསྒྱུར་པ་གྱོན་པ་ལ་དད་པའི་སེམས་སྐྱེས་ཏེ། བསྟི་སྟང་བྱས་པས་མངོན་པར་སངས་རྒྱས་སོ། །སྔོན་འདས་པའི་དུས་བསྐལ་པ་ཚད་མེད་པ་གྲངས་མེད་པའི་ཕ་རོལ་ན། འཛམ་བུ་གླིང་འདིར་རྒྱལ་པོ་ཆེན་པོ་དེ་བྱི་ཞེས་པ་རྒྱལ་ཕྲན་བརྒྱད་ཁྲི་བཞི་སྟོང་ལ་དབང་བྱེད་པ་ཞིག་བྱུང་སྟེ། དེའི་ཚེ་འཇིག་རྟེན་ན་སངས་རྒྱས་ཀྱི་ཆོས་ནི་མེད། རང་སངས་རྒྱས་དག་གིས་སེམས་ཅན་གྱི་དོན་མཛད་དོ༑ ༑དེར་སེང་གེ་ཡི་དམ་བརྟན་པ་ཞེས་བྱ་བ་ལུས་ཀྱི་སྤུ་གསེར་གྱི་མདོག་ལྟར་འཚེར་བ། ཟས་སུ་འབྲས་བུ་དང་རྩ་བ་ཟ་ཞིང་སེམས་ཅན་ལ་མི་འཚེ་བ་ཞིག་ཡོད་པ་ལས། དེ་རྔོན་པ་ཞིག་གིས་མཐོང་ནས། འདི་བསད་ནས་པགས་པ་རྒྱལ་པོ་ལ་ཕུལ་ན་བྱ་དགའ་ཆེན་པོ་ཐོབ་པར་འགྱུར་རོ་སྙམ་དུ་བསམ་སྟེ། དུས་གཞན་ཞིག་ན་སྐྲ་བྲེགས་ཆོས་གོས་གྱོན་མདའ་གཞུ་མཆན་དུ་བཅུག་སྟེ་སོང་ནས། སེང་གེ་དེ་ཉིད་གཉིད་དུ་སོང་བ་ལ་དུག་མདས་བསྣུན་ནོ༑ ༑དེར་གཉིད་སད་ནས་རྔོན་པ་བསྙེགས་པ་དང༌། ཆོས་གོས་གྱོན་པར་མཐོང་ནས། འདི་ལ་གནོད་པ་བྱས་ན་དུས་གསུམ་གྱི་འཕགས་པ་ལ་ངན་སེམས་བསྐྱེད་པ་ཡིན་ནོ་བསམ་སྟེ་གསོད་པའི་སེམས་བཏང་སྟེ་ཡ་ལ་ལ་བ་ཤ་ས་སྭཱ་ཧཱ། ཞེས་སྨྲས་ཏེ་ཚེ་ཡི་དུས་བྱས་སོ། །དེའི་ཚེ་གནམ་ས་ཀུན་གཡོས་ནས་སྤྲིན་མེད་པར་ཆར་བབ་སྟེ་ལྷ་རྣམས་ཀྱང་སྟེང་གི་ནམ་མཁའ་ལ་འོངས་ནས་མེ་ཏོག་གི་ཆར་ཕབ་ནས་སེང་གེའི་རོ་ལ་མཆོད་པ་བྱས་སོ། །དེ་ནས་རྔོན་པས་པགས་པ་བཤུས་ཏེ་རྒྱལ་པོ་ལ་ཕུལ་ནས་བྱ་དགའ་གསོལ་པ་དང༌། རྒྱལ་པོས་བསམ་པ། ཡི་གེ་དང་གཙུག་ལག་ལས། དུད་འགྲོ་གང་གི་སྤུ་མདོག་གསེར་ལྟར་འདུག་ན། ངེས་པར་བྱང་ཆུབ་སེམས་དཔའ་སྐྱེས་བུ་ཆེན་པོ་ཡིན་ནོ་འབྱུང་བས། བདག་གིས་འདི་ལ་བྱ་དགའ་སྦྱིན་ན་བདག་ཀྱང་གསོད་པ་དང་ཐ་མི་དད་དོ་སྙམ་མོ། །དེར་རྔོན་པས་ཡང་ཡང་བསྐུལ་བས། རྒྱལ་པོས་ཀྱང་ཉུང་ཟད་ཅིག་བྱིན་ནས། འདི་གསོད་པའི་ཚེ་ངོ་མཚར་བའི་ལྟས་ཅི་བྱུང་དྲིས་པས། སྔར་གྱི་ཡིག་འབྲུ་བརྒྱད་པོ་དང་ལྟས་རྣམས་བཤད་པས། རྒྱལ་པོ་ཤིན་ཏུ་མི་དགའ་སྟེ་དད་པའི་སེམས་བསྐྱེད་ནས་ཡིག་འབྲུ་བརྒྱད་པོའི་དོན་ཀུན་ལ་དྲིས་ཀྱང་ཤེས་པ་མ་བྱུང་ནས། གནས་དབེན་པ་ཞིག་ན་དྲང་སྲོང་ཤ་མ་ཞེས་བྱ་བ་མཁས་པ་རིག་པ་དང་ལྡན་པ་ཞིག་ཡོད་པ་དེ། རྒྱལ་པོས་སྤྱན་དྲང་ནས་དྲིས་པས་དྲང་སྲོང་དེས། ཡ་ལ་ལ་ཞེས་པའི་དོན་ནི་སྐྲ་བྲེགས་ལ་ཆོས་གོས་ཁ་དོག་བསྒྱུར་བ་གྱོན་པ་འབའ་ཞིག་སྐྱེ་ཤི་ལས་མྱུར་དུ་ཐར་རོ་ཞེས་སོ། །བ་ཤ་ས་ཟེར་བ་ནི་སྐྲ་བྲེགས་ཏེ་ཆོས་གོས་ཁ་དོག་བསྒྱུར་བ་གྱོན་པ་ཐམས་ཅད་འཕགས་པའི་མཚན་མ་ཡིན་ཏེ། མྱ་ངན་ལས་འདས་པ་དང་ཉེའོ། །ཞེས་ཟེར་རོ། །སྭཱ་ཧཱ་ཞེས་བྱ་བའི་དོན་ནི་སྐྲ་བྲེགས་ཏེ་ཆོས་གོས་ཁ་དོག་བསྒྱུར་པ་གྱོན་ན་ལྷ་དང་མི་དང༌། འཇིག་རྟེན་དང་བཅས་པ་ཐམས་ཅད་ཀྱིས་བཀུར་སྟི་བྱའོ། །ཞེས་པའི་དོན་ཏོ༑ ༑ཞེས་སྨྲས་པས། རྒྱལ་པོ་རབ་ཏུ་དགའ་བས། རྒྱལ་ཕྲན་བརྒྱད་ཁྲི་བཞི་སྟོང་ཀུན་བསྡུས་ནས། རིན་པོ་ཆེ་སྣ་བདུན་གྱི་ཤིང་རྟའི་ཁྲི་ལ་སེང་གེའི་པགས་པ་བཞག་སྟེ་ཐམས་ཅད་ཀྱིས་མཆོད་པར་བྱས་ཤིང་སླར་གསེར་གྱི་སྒྲོམ་དུ་བཅུག་ནས་མཆོད་རྟེན་ཡང་བྱས་སོ༑ ༑དེའི་ཚེ་མི་མང་པོ་དགེ་བར་སེམས་པ་ཐམས་ཅད་ཚེ་འཕོས་ནས་མཐོ་རིས་ཀྱི་ལྷར་སྐྱེས་སོ། །ཀུན་དགའ་བོ་དེའི་ཚེ་དེའི་དུས་ན་སེང་གེ་དེས་ཆོས་གོས་ཁ་དོག་བསྒྱུར་བ་གྱོན་པའི་མི་ལ་དགེ་བའི་སེམས་བསྐྱེད་པས། བསྐལ་པ་ཁྲི་ཕྲག་བཅུའི་བར་དུ་འཁོར་ལོས་སྒྱུར་བའི་རྒྱལ་པོ་བྱས་ནས། སེམས་ཅན་ཀུན་ལ་བདེ་བ་བྱིན་ཏེ་བསོད་ནམས་ཀྱི་ལས་རྒྱས་པར་བྱས་ནས་མངོན་པར་སངས་རྒྱས་སོ། །དེའི་དུས་ཀྱི་སེང་གེ་ཡི་དམ་བརྟན་པ་ནི་ད་ལྟར་ང་ཡིན་ནོ། །དེའི་དུས་ན་རྒྱལ་པོ་དེ་བྱིས་སེང་ལྤགས་ལ་མཆོད་པ་བྱས་པས་བསྐལ་པ་ཁྲི་ཕྲག་བཅུའི་བར་དུ་ལྷ་དང་མིའི་མཆོག་ཏུ་གྱུར་ནས། དགེ་བ་ཀུན་བྱས་པ་དེ་ནི་བྱང་ཆུབ་སེམས་དཔའ་བྱམས་པ་ཡིན་ནོ། །དེའི་དུས་ཀྱི་དྲང་སྲོང་ནི་ཤཱ་རིའི་བུ་དང༌། རྔོན་པ་དེ་ནི་ལྷས་བྱིན་ཡིན་ནོ། །ཞེས་གསུངས་པས་འཁོར་རྣམས་རབ་ཏུ་དགའ་ནས་འགྱོད་ཚངས་ཀྱང་ཕུལ་ལོ། །འདིས་ནི་རབ་ཏུ་བྱུང་བ་རྣམས་ལ་ངན་སེམས་བསྐྱེད་པའི་རྣམ་སྨིན་དང་གུས་པར་བྱས་པའི་ཕན་ཡོན་རྣམས་བསྟན་པ་ཡིན་ནོ། །
༈ ཡང་སྟོན་པ་བྱ་རྒོད་ཕུང་པོའི་རི་བོ་ན་བཞུགས་པའི་ཚེ། རྒྱལ་པོའི་ཁབ་ཀྱི་གྲོང་ཁྱེར་དང་མི་རིང་བ་ཞིག་ན་ཆུའི་ལྡེང་ཀ་མི་གཙང་བས་གང་བ་ཞིག་ཏུ་སྲིན་བུ་ཆེན་པོ་སྦྲུལ་དང་འདྲ་བ་རྐང་པ་བཞི་ཡོད་པ་ཆུའི་ནང་ན་རྒྱུག་ཅིང་བར་འགའ་ཕྱིར་འབྱུང་ཞིང་བར་འགའ་ཆུའི་སྟེང་དུ་འཕྱོ་ཞིང་སྡུག་བསྔལ་ཚད་མེད་པ་མྱོང་བ་ཞིག་ཡོད་དོ། །དེར་སྟོན་པ་འཁོར་དགྲ་བཅོམ་པའི་ཚོགས་དང་བཅས་པ་གཤེགས་ནས། སྲིན་བུ་དེའི་སྔོན་གྱི་རྒྱུ་ཁྱེད་ཅག་སུས་ཤེས། ཞེས་བཀའ་སྩལ་པ་དགེ་སློང་རྣམས་ཀྱིས་མངོན་ཤེས་ཀྱིས་བསམས་ཀྱང་དེས་སྔོན་ཅི་བྱས་པ་མ་རྟོགས་ནས་དོན་དེ་གསོལ་པ་དང༌། བཀའ་སྩལ་པ། སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་ནས་མྱ་ངན་ལས་འདས་པའི་འོག་ཏུ་དགེ་སློང་སྟོང་ཕྲག་བཅུ་གནས་དབེན་པ་ཞིག་ཏུ་བཞུགས་ཏེ་ཏིང་ངེ་འཛིན་གྱི་དོན་ཚོལ་བས་ཐམས་ཅད་ཀྱིས་རྒྱུན་དུ་ཞུགས་པ་ནས་དགྲ་བཅོམ་པའི་བར་གྱི་འབྲས་བུ་ཐོབ་སྟེ་སོ་སོའི་སྐྱེ་བོ་ནི་མེད་དོ། །དེའི་ཚེ་ཚོང་པ་ལྔ་བརྒྱ་རྒྱ་མཚོར་འགྲོ་བ་ལས། ལམ་དུ་མཆོད་པར་འདོད་ཀྱང་ཡོན་བདག་མང་བས་སྐབས་མ་རྙེད་ནས། རྒྱ་མཚོ་ནས་ཕྱིར་འཁོར་བ་ན་མཆོད་པར་བགྱིའོ། །ཞེས་སོང་བ་ལས། རྒྱ་མཚོ་ལས་བདེ་བར་འཁོར་ཞིང་རིན་པོ་ཆེ་མང་དུ་རྙེད་པའི་ནང་དུ། རིན་པོ་ཆེ་མཆོག་གཅིག་དགེ་འདུན་རྣམས་ལ་བསོད་སྙོམས་ཀྱི་ཟོང་དུ་ཕུལ་ཞིང༌། དགེ་འདུན་རྣམས་ཀྱིས་ཀྱང་བཞེས་ཏེ་ལས་བྱེད་ཀྱི་དགེ་སློང་ཞིག་ལ་གཏད་དོ། །ཕྱིས་དགེ་འདུན་དག་བསོད་སྙོམས་ཀྱིས་བྲེལ་བར་གྱུར་ནས་རིན་པོ་ཆེ་དེ་བསོད་སྙོམས་དུ་བསྒྱུར་སྙམ་སྟེ། ལས་བྱེད་པའི་དགེ་སློང་དེ་ལ་སྔར་ཚོང་པས་ཕུལ་བའི་རིན་པོ་ཆེ་དེ་བྱིན་ཅིག་གསུངས་པ་ན། དེས་ཚོང་པས་རིན་པོ་ཆེ་ང་ལ་བྱིན་གྱིས། ཁྱེད་རྣམས་ལ་མ་བྱིན་ནོ། །དེར་དགེ་སློང་རྣམས་ཀྱིས་ཡང་བསྒྱུར་གྱིས་གནད་བཀྲོལ་བ་ན། དེ་ཁྲོས་ནས་ཁྱེད་རྣམས་སྐྱག་པ་ཟའམ། རིན་པོ་ཆེ་ནི་ངའི་ཡིན་ནོ་ཞེས་སྨྲས་པ་དང༌། དགེ་འདུན་རྣམས་ཀྱང་སོ་སོར་གྱེས་སོ། །དེ་ལྟར་ལས་བྱེད་པ་དེ་དགེ་འདུན་ལ་ངན་སེམས་ཀྱིས་ཚིག་ངན་སྨྲས་པས། ཚེ་འཕོས་ནས་མནར་མེད་པའི་སེམས་ཅན་དམྱལ་བ་ཆེན་པོར་ལྷུང་སྟེ་ངན་སྐྱུགས་ཀྱི་ནང་ན་བསྐལ་པ་དགུ་བཅུ་རྩ་གཅིག་གི་བར་འདྲེའོ། །དེ་ལས་ཐར་ནས་གནས་འདིར་ངན་སྐྱུགས་ཀྱི་ཁུང་བར་སྐྱེས་ནས༑ སྔོན་འདས་པའི་སངས་རྒྱས་གཙུག་ཏོར་ཅན་གྱིས་ཀྱང་དགེ་སློང་གི་དགེ་འདུན་དང་བཅས་པ་འདིར་གཤེགས་ནས་ཉེ་གནས་རྣམས་ལ་སྔོན་གྱི་ལས་གྱུར་པ་བསྟན་ཏེ། དེ་ནས༑ སངས་རྒྱས་ཐམས་ཅད་སྐྱོབ་ཀྱང་དགེ་སློང་གི་དགེ་འདུན་དང་བཅས་ཏེ་འདིར་གཤེགས་ནས་སྔོན་གྱི་ལས་གྱུར་པ་བསྟན་ཏོ། །དེ་ནས་ཚེ་འཕོས་ཏེ་ཕྱིར་ཡང་སེམས་ཅན་དམྱལ་བར་སྐྱེས་ཏེ། ལོ་ཁྲི་ཕྲག་གྲངས་མེད་པ་ཞིག་ཏུ་སྡུག་བསྔལ་མྱོང་ནས་ཕྱིར་ཡང་ཁུང་འདིར་སྐྱེས་སོ། །དེའི་འོག་ཏུ་སངས་རྒྱས་ལོག་པར་དད་སེལ་དང༌། གསེར་ཐུབ་དང༌།འོད་སྲུང་གིས་ཀྱང་ཉེ་གནས་རྣམས་དང་བཅས་འདིར་གཤེགས་ཏེ་སྔོན་གྱི་ལོ་རྒྱུས་བསྟན་ཏོ༑ ༑ད་སངས་རྒྱས་བདུན་པོའི་ཐ་མ་སངས་རྒྱས་ཤཱཀྱ་ཐུབ་པ་ངས་ཀྱང་ཁྱེད་ལ་འདིར་སྲིན་བུ་བསྟན་ཏེ། དེ་བཞིན་དུ་བསྐལ་པ་བཟང་པོའི་སངས་རྒྱས་སྟོང་པོ་ཉེ་གནས་དང་བཅས་ཏེ༑ འདིར་གཤེགས་ནས་སྲིན་བུ་འདིས་སྔོན་ཅི་ལྟར་བྱས་པའི་ལོ་རྒྱུས་སྟོན་པར་འགྱུར་རོ༑ ༑ཞེས་གསུང་པས་འཁོར་རྣམས་ཀྱིས་ཐོས་ནས་ལུས་ཀྱི་བ་སྤུ་ཀུན་ལངས་ནས། སོ་སོ་ནས་ལུས་དང་ངག་དང་ཡིད་ཀྱི་ལས་ཤིན་ཏུ་སྲུང་བར་གྱུར་ཏོ། །འདིས་ནི་འཕགས་པ་ལ་ངན་སེམས་ཀྱིས་མི་སྙན་པ་བརྗོད་པ་དང༌། དགེ་འདུན་གྱི་སྤྱི་རྫས་མ་བྱིན་པར་ལེན་པ་སོགས་ཀྱི་ཉེས་དམིགས་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། འཕགས་པ་ཤཱ་རིའི་བུའི་ཉིན་མཚན་དུས་གསུམ་དུ་ལྷ་ཡི་མིག་གིས་གཟིགས་ནས། གང་འདུལ་བའི་བསྐལ་པ་ཡོད་པ་དེར་གཤེགས་པར་མཛད་པ་ལས། ཚོང་པ་ཞིག་ཡུལ་གཞན་དུ་འགྲོ་བའི་ཕྱི་ལ་ཁྱི་ཞིག་ཁྲིད་ཡོད་བ་དེས་ཤ་བརྐུས་པས། ཚོང་པ་དེ་ཁྲོས་ཏེ་ཁྱི་དེའི་རྐང་པ་བཅག་ནས་ས་སྟོང་ཞིག་ཏུ་བོར་ཏེ་སོང་བས་ཤིན་ཏུ་ཉམ་ཐག་པར་མཐོང་ནས། གྲོང་དུ་བསོད་སྙོམས་བསླངས་ནས་རྫུ་འཕྲུལ་གྱིས་ནམ་མཁའ་ལ་འཕུར་ཏེ། ཁྱིའི་གམ་དུ་བྱོན་ནས་དེ་ལ་ཁ་ཟས་བྱིན་ཅིང་ཆོས་བསྟན་པས་ཁྱི་དེ་ལྷག་པར་དགའ་བཞིན་ཚེ་འཕོས་པས། མཉན་ཡོད་དུ་བྲམ་ཟེ་ཞིག་གི་བུར་སྐྱེས་ཏེ་མིང་ཀྱུན་ཏེ་ཞེས་པར་བཏགས་སོ། །དུས་གཞན་ཞིག་ན་བྲམ་ཟེ་དེའི་སྒོར་འཕགས་པ་ཤཱ་རིའི་བུ་གཅིག་པུར་བསོད་སྙོམས་ལ་བྱོན་པས། བྲམ་ཟེ་དེས་ཅིའི་ཕྱིར་གཅིག་པུར་འགྲོ་བར་བྱེད་དགེ་ཚུལ་ཡང་མེད་དམ་ཞེས་དྲིས་པར་ཤཱ་རིའི་བུས་བདག་ལ་དགེ་ཚུལ་མེད་པས་གཅིག་པུར་འགྲོ་བ་ཡིན་ནོ། །ཁྱོད་ལ་བུ་ཞིག་ཡོད་ཟེར་ན་བདག་ལ་སྦྱིན་དུ་རུང་ངམ་མི་རུང་གསུངས་པས། བྲམ་ཟེས་བདག་ལ་བུ་ཀྱུན་ཏེ་བྱ་བ་ཞིག་ཡོད་དེ། དུ་དུང་ཆུང་བས་ཅི་ཡང་མི་ནུས་པས། ནམ་སྐྱེས་པ་ན་སྦྱིན་ནོ། །ཞེས་སྨྲས་ཏེ། དེ་ནས་ལོ་བདུན་སོང་བ་ན་ཕུལ་ལོ། །ཤཱ་རིའི་བུས་ཁྱེའུ་ཀྱུན་ཏེ་ཁྲིད་ནས་དགེ་ཚུལ་དུ་བཅུག་སྟེ་ཆོས་བསྟན་པས་དགྲ་བཅོམ་པར་གྱུར་ཏེ། དེས་མངོན་ཤེས་ཀྱིས་བརྟགས་པས་ཚེ་སྔ་མ་ཁྱིར་གྱུར་ནས་འཕགས་པའི་དྲིན་གྱིས་མིའི་ལུས་དང་འབྲས་བུ་ཐོབ་པར་མཐོང་ནས། བདག་ནི་སློབ་དཔོན་འདིའི་དྲིན་གྱིས་སྡུག་བསྔལ་ལས་ཐར་བར་གྱུར་པས། ནམ་འཚོའི་བར་དུ་སློབ་དཔོན་གྱི་བསྙེན་བཀུར་བྱ་བའི་ཕྱིར་དགེ་ཚུལ་བྱའི་བསྙེན་པར་རྫོགས་པར་མི་བྱའོ་སྙམ་དུ་དམ་བཅས་སོ། །དེའི་ཚེ་ཀུན་དགའ་བོས་དགེ་ཚུལ་དེའི་སྔོན་གྱི་ལས་ཀྱི་རྒྱུ་ཞུས་པས། སྟོན་པས་བཀའ་སྩལ་པ། སྔོན་འདས་པའི་དུས་ན་སངས་རྒྱས་འོད་སྲུང་གི་ཚེ། དགེ་སློང་དག་ཅིག་མཉམ་དུ་འཁོད་པ་ལས། དགེ་སློང་གཞོན་ནུ་སྐད་སྙན་པ་ཞིག་ཡོད་པ་དེས་བསྟོད་པར་དང་དབྱངས་བྱས་པས་ཐམས་ཅད་མགུ་བར་གྱུར་པ་ན། དགེ་སློང་རྒན་པོ་སྐད་མི་སྙན་པ་ཞིག་གིས་ཀྱང་དབྱངས་བྱས་པས། དེ་ལ་དགེ་སློང་གཞོན་ནུ་དབྱངས་སྙན་དེས་ཁྱོད་ཀྱི་དབྱངས་ནི་ཁྱི་ཟུག་པ་དང་འདྲའོ་ཞེས་སྨྲས་པ་དང༌། དགེ་སློང་རྒན་པོ་དེས་ཁྱོད་ཀྱིས་ང་ཤེས་སམ། བདག་ནི་དགྲ་བཅོམ་པ་སྟེ། དགེ་སྦྱོང་གི་ཡོན་ཏན་དང་ལྡན་ནོ་ཞེས་སྨྲས་པས། དགེ་སློང་གཞོན་ནུ་དེ་འཇིགས་ཤིང་སྐྲག་ནས་འགྱོད་ཚངས་བྱས་སོ། །ལས་དེས་སྐྱེ་བ་ལྔ་བརྒྱའི་བར་དུ་ཁྱིར་སྐྱེས་ཤིང༌། རབ་ཏུ་བྱུང་སྟེ་ཚུལ་ཁྲིམས་བསྲུངས་པས། འདིར་ང་དང་ཕྲད་ནས་རྣམ་པར་གྲོལ་བར་གྱུར་ཏོ། །སྟོན་པས་དེ་སྐད་ཅེས་གསུངས་པས། ཀུན་དགའ་བོ་ལ་སོགས་པ་འཁོར་མང་པོ་རྣམས་རྗེས་སུ་ཡི་རངས་ནས་མངོན་པར་བསྟོད་དོ། །འདིས་ནི་ངག་བག་མེད་པའི་རྣམ་སྨིན་དང༌། རབ་ཏུ་བྱུང་བ་དང་ཆོས་ཐོས་པའི་ཕན་ཡོན་སོགས་བསྟན་པ་ཡིན་ནོ། །དེས་མདོ་སྡེ་མཛངས་བླུན་ནས་བྱུང་བའི་གཏམ་རྒྱུད་རྣམས་མདོར་བསྡུས་པའི་ཚུལ་གྱིས་མ་ཚང་བ་མེད་པར་བསྟན་ཟིན་ཏེ་མདོ་གཞན་ན་ལོ་རྒྱུས་འདི་དག་ལ་འདྲ་མིན་དང་རྒྱས་བསྡུས་ཅི་རིགས་འབྱུང་བ་ནི་མདོ་སྡེ་སོ་སོའི་དགོངས་པར་ཤེས་པར་བྱའོ།། །།
༈ ད་ནི་མདོ་སྡེ་ལས་བརྒྱ་པ་ལས་གསུངས་པའི་གཏམ་བརྒྱུད་འགའ་ཞིག་བརྗོད་པར་བྱ་སྟེ།
སངས་རྒྱས་བཅོམ་ལྡན་འདས་བགྲོད་པ་གཅིག་པུའི་ལམ་སྟོན་པ། རྣམ་པ་གཉིས་ཀྱིས་ཤེས་བྱ་དང༌། ཡེ་ཤེས་ལ་མངའ་བརྙེས་པ། མ་འདྲེས་པའི་དྲན་པ་ཉེ་བར་བཞག་པ་གསུམ་ལ་མཁས་པ། མི་འཇིགས་པ་བཞིའི་མི་འཇིགས་པ། འགྲོ་བ་ལྔར་འགྲོ་བ་ལས་རྣམ་པར་གྲོལ་བ། སྐྱེ་མཆེད་དྲུག་ལ་མཁས་པ། བྱང་ཆུབ་ཀྱི་ཡན་ལག་བདུན་ལ་སྤྱོད་ཡུལ་བ།རྣམ་པར་ཐར་པ་བརྒྱད་ལ་བསམ་གཏན་པ། མཐར་གྱིས་གནས་པའི་སྙོམས་པར་འཇུག་པ་དགུ་ལ་སྙོམས་པར་འཇུག་པ། སྟོབས་བཅུའི་སྟོབས་དང་ལྡན་པ་ཡང་དག་པར་སེང་གེའི་སྒྲ་སྒྲོགས་པ་རྣམས་ནི་ཆོས་ཉིད་ཀྱིས་ཉིན་དུས་གསུམ་མཚན་དུས་གསུམ་སྟེ། ཉིན་མཚན་དུས་དྲུག་ཏུ་སངས་རྒྱས་ཀྱི་སྤྱན་གྱིས་འཇིག་རྟེན་ལ་གཟིགས་ཏེ། སུ་ནི་རྒུད། སུ་ནི་དར།སུ་ནི་ཕོངས་ཤིང་འདུགསུ་ནི་ཉམ་ང་བར་གྱུར། སུ་ནི་གནོད་པ་དང་ལྡན། སུ་ནི་ངན་སོང་དུ་གཞོལ་ཞིང་ངན་སོང་དུ་འབབ། སུ་ནི་ངན་སོང་ལས་ཕྱུང་སྟེ་མཐོ་རིས་དང་ཐར་པའི་འབྲས་བུ་ལ་གཞག་པར་བྱ། སུ་ནི་ཉེས་པར་སྤྱོད་པའི་འདམ་དུ་བྱིང་བ་ལས་ལག་པ་ནས་དྲང་བར་བྱ། སུ་ནི་འཕགས་པའི་ནོར་བདུན་མེད་པ་ལས་འཕགས་པའི་ནོར་བདུན་གྱི་དབང་ཕྱུག་ལ་དབང་བྱེད་དུ་གཞུག་པར་བྱ། སུ་ནི་དགེ་བའི་རྩ་བ་མ་སྐྱེད་པ་ལས་བསྐྱེད་པར་བྱ། སུ་ནི་དགེ་བའི་རྩ་བ་རྣམས་བསྐྱེད་ཟིན་པ་ལས་ཡོངས་སུ་སྨིན་པར་བྱ། སུ་ནི་དགེ་བའི་རྩ་བ་རྣམས་ཡོངས་སུ་སྨིན་ཟིན་པ་ལས་ཡེ་ཤེས་ཀྱི་མཚན་གྱིས་བརྟོལ་བར་བྱ། སུ་ལ་ནི་སངས་རྒྱས་བྱུང་བས་བརྒྱན་པའི་འཇིག་རྟེན་འབྲས་བུ་དང་བཅས་པར་བྱ་སྙམ་དུ་ཡེ་ཤེས་ཀྱི་གཟིགས་པ་འཇུག་གོ །རྒྱ་མཚོ་ཆུ་སྲིན་རྣམས་ཀྱི་གནས། །དུས་རླབས་ཡོལ་བར་འགྱུར་ཡང་སྲིད། །གདུལ་བར་བྱ་བའི་སྲས་རྣམས་ལ། །སངས་རྒྱས་དུས་ལས་ཡོལ་བ་མེད༑ ༑སངས་རྒྱས་བཅོམ་ལྡན་འདས་རྣམས་ཉིན་མཚན་དུས་དྲུག་ཏུ་སངས་རྒྱས་ཀྱི་སྤྱན་གྱིས་འཇིག་རྟེན་ལ་གཟིགས་པ་དེ་བཞིན་དུ་ཉན་ཐོས་ཆེན་པོ་རྣམས་ཀྱང་ཉིན་དུས་གསུམ་མཚན་དུས་གསུམ་སྟེ། ཉིན་མཚན་དུས་དྲུག་ཏུ་ཉན་ཐོས་ཀྱི་མིག་གིས་འཇིག་རྟེན་དུ་ལྟ་བར་བྱེད་དོ། །
༈ དེ་ལ་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེ་ན་ཁྱིམ་བདག་ཕྱུག་ཅིང་ནོར་མང་བ་རྣམ་ཐོས་བུ་ཡི་ལོངས་སྤྱོད་ལ་འགྲན་པ་མུ་སྟེགས་ཅན་ལ་དགའ་བ་ཞིག་ཡོད་པ་དེ་ལ། ཁྱེའུ་ཞིག་ཡོད་པ་ལ་རྩེར་གཞུག་པའི་ཕྱིར་ཕ་དེས་ཁྱི་གུ་མོ་ཞིག་བྱིན་པ་དེ་ཆེར་སྐྱེས་པ་ན་མུ་སྟེགས་བྱེད་རྣམས་མཐོང་བ་ན་རྒྱུག་ཅིང་རྨུག་པར་བྱེད་ལ། དགེ་སློང་དག་མཐོང་ན་དྲུང་དུ་འགྲོ་ཞིང་ལྕེས་བལྡགས་ཏེ་མཇུག་མ་དྲིལ་ཞིང་གཡས་ཕྱོགས་སུ་བསྐོར་བ་བྱེད་དོ། །དེ་ཤཱ་རིའི་བུས་ཉན་ཐོས་ཀྱི་སྤྱན་གྱིས་གཟིགས་ནས་འདུལ་བའི་དུས་ལ་བབ་པར་རིགས་ནས་ཁྱིམ་བདག་དེའི་ཁྱིམ་དུ་བྱོན་པ་ན། ཁྱི་མོ་དེས་རྒྱང་རིང་བ་ནས་བསུས་ཏེ་གུས་པར་ལྕེས་བལྡགས་ཏེ་བསྐོར་བ་བྱེད་པ་ན། ཁྱིམ་བདག་དེས། ཁྱི་མོ་ལོག་པར་ལྷུང་བའི་ལུས་ཅན་འདིས་ཀྱང་འདི་ལྟ་བུའི་བཀུར་སྟི་བྱེད་ན། དགེ་སློང་འདི་ནི་བདག་ཉིད་ཆེན་པོ་ཞིག་གོ་སྙམ་སྟེ་ནང་དུ་སྤྱན་དྲངས་པ་ནས་བསོད་སྙོམས་ཕུལ་ཞིང༌། འཕགས་པས་ཆོས་བསྟན་པས་ཁྱིམ་གང་གི་མི་རྣམས་ཀྱིས་རྒྱུན་ཞུགས་ཀྱི་འབྲས་བུ་ཐོབ་ཅིང་སྐྱབས་འགྲོ་དང་བསླབ་པའི་གཞི་རྣམས་བླངས་ཏེ་སྦྱིན་པ་དག་སྦྱིན་ཅིང་བསོད་ནམས་དག་བྱེད་དེ། དུས་སུ་འཕགས་པ་ཤཱ་རིའི་བུ་ཡང་བྱོན་ཏེ་ཆོས་གསུངས་པ་ལས་ཁྱི་མོ་དེས་ཀྱང་དད་པས་ཉན་པར་བྱེད་ཅིང༌། ཁྱིམ་བདག་དེས་ཀྱང་བདག་འཕགས་པ་དང་ཕྲད་ཅིང་ཆོས་ཐོས་ནས་འབྲས་བུ་ཐོབ་པ་འདི་ཁྱི་མོ་འདིའི་དྲིན་ཡིན་ནོ་སྙམ་ནས་ཁྱི་མོ་དེ་ཤིན་ཏུ་སྐྱོང་བར་བྱེད་པ་ལས། ནམ་ཁྱི་མོ་དེ་ནད་ཀྱིས་ཟིན་པ་ན། ཤཱ་རིའི་བུས། བུ་འདི་ལྟར་འདུས་བྱས་ཐམས་ཅད་ནི་མི་རྟག་པའོ། །འདུས་བྱས་ཐམས་ཅད་ནི་སྡུག་བསྔལ་བའོ། །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བའོ། །ང་ལ་སེམས་དགའ་བར་གྱིས་ཤིག་དང༌། དུད་འགྲོའི་སྐྱེ་གནས་དང་འབྲལ་བར་འགྱུར་ཡང་སྲིད་དོ། །ཞེས་གསུངས་ཤིང་ཁྱི་མོ་དེ་ཡང་སེམས་དགའ་བཞིན་དུ་ཤི་བར་གྱུར་པ་ན་ཁྱིམ་བདག་དེའི་ཆུང་མ་ཆེན་མོའི་མངལ་དུ་སྐྱེས་སོ། །ཤཱ་རིའི་བུས་ཁྱི་མོའི་རོ་དེ་ཕྱོགས་དབེན་པ་ཞིག་ཏུ་ཞོག་ཅིག་དང་རུས་པ་དེས་ཕྱིས་དེ་ཉིད་ལ་ཕན་པར་འགྱུར་རོ་གསུངས་པས་ཁྱིམ་བདག་དེས་ཀྱང་སུས་མི་མཐོང་བའི་ཕྱོགས་ཤིག་ཏུ་བཞག་གོ །དེར་ཟླ་དུས་ཚང་བ་ན་བུ་མོ་ལྟ་ན་སྡུག་པ་ཞིག་སྐྱེས་ཏེ། དེ་ཉིད་ཆེར་གྱུར་པ་ན་བྱད་གཟུགས་དང་ལང་ཚོས་དྲེགས་ནས་ཕན་ཚུན་དུ་གཡེངས་ཏེ་ཆོས་ཉན་དུ་མི་བཏུབ་པར་གྱུར་པ་ན། ཤཱ་རིའི་བུས་སྔར་གྱི་ཁྱི་མོའི་རུས་པ་དེ་མདུན་དུ་བཞག་ནས༑ དེ་ཉིད་ཀྱི་ཚེ་རབས་དྲན་པར་བྱིན་གྱིས་བརླབས་པས། བུ་མོ་དེ་རབ་ཏུ་སྐྱོ་བ་སྐྱེས་ཤིང་འཕགས་པའི་དྲིན་དྲན་ནས། དགའ་བས་ཆོས་ཉན་པས་རྒྱུན་དུ་ཞུགས་པའི་འབྲས་བུ་ཐོབ་ཅིང་རབ་ཏུ་བྱུང་བར་གསོལ་པས། ཕ་མས་ཀྱང་གནང་ཞིང་འཕགས་པས་སྐྱེ་དགུའི་བདག་མོ་ཆེན་མོ་ལ་གཏད་དེ་རབ་ཏུ་བྱུང་ཞིང་བསྙེན་པར་རྫོགས་པས་རིང་པོར་མ་ལོན་པར་དགྲ་བཅོམ་མའི་གོ་འཕང་ཐོབ་ཅིང་འཕགས་པ་ཤཱ་རིའི་བུ་ལ་དྲིན་བཟོ་བའི་ཚིག་བརྗོད་ཅིང་བཀུར་སྟི་བྱེད་དོ། །དེར་ཐམས་ཅད་ངོ་མཚར་དུ་གྱུར་ནས་བཅོམ་ལྡན་འདས་ལ་ལས་ཀྱི་རྒྱུ་ཞུས་པས། སྔོན་བསྐལ་པ་བཟང་པོ་འདི་ཉིད་ཀྱི་སྐྱེ་དགུ་རྣམས་ཚེ་ལོ་ཉི་ཁྲི་ཐུབ་པའི་དུས་སུ་སངས་རྒྱས་འོད་སྲུང་བྱོན་ཅིང༌། དེའི་བསྟན་པ་ལ་འདི་ཉིད་དགེ་སློང་མ་ཞིག་ཏུ་གྱུར་ཏེ། སྡེ་སྣོད་གསུམ་ལ་བསླབས་པས་རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བར་གྱུར་ཏེ། རྙེད་པ་མང་པོ་བྱུང་བ་དང༌། བདག་གིས་ཚངས་པ་མཚུངས་པར་སྤྱོད་པ་རྣམས་ལ་ཕན་གདགས་པར་བྱའོ་སྙམ་དུ་བསམས་ནས་ཆོས་བཞིན་དུ་དགེ་འདུན་སྡེ་གཉིས་ཀྱི་ཞལ་ཏ་བ་བྱས་སོ། །དེ་ནས་ཕྱིས་བྲེལ་བ་ཞིག་བྱུང་སྟེ། སློབ་པ་དང་མི་སློབ་པའི་དགེ་སློང་མ་མང་པོ་ཞིག་ལ་ལས་བཅོལ་པས། དེ་དག་གིས་བདག་ཅག་གི་དགེ་བའི་ཕྱོགས་བཏང་སྟེ་ཁྱེད་ཀྱི་དོན་མི་གྲུབ་བོ་ཞེས་སྨྲས་པས། དེ་ཁྲོས་ནས། ངས་ནི་ཁྱི་མོ་དང་འདྲ་བ་ཁྱེད་རྣམས་རྟག་ཏུ་གསོ་བར་བྱེད་ན་ཁྱེད་ནི་སྐད་ཅིག་ཙམ་ཡང་བདག་གི་དོན་མི་བྱེད་དམ་ཞེས་སྨྲས་སོ། །དེ་ནས་དེ་རྣམས་ཀྱིས་དེ་ལ་ཐུགས་བརྩེ་བའི་དབང་གིས། ཁྱེད་ཀྱིས་ངེད་སུ་ཡིན་པ་དང༌། ཁྱོད་བདག་སུ་ཡིན་པ་ཤེས་སམ། དེས་སྨྲས་པ། ངས་ཤེས་ཏེ་ཁྱོད་ཀྱང་རབ་ཏུ་བྱུང་བ་ཡིན་ལ་ང་ཡང་རབ་ཏུ་བྱུང་བ་ཡིན་ནོ། །དེ་དག་གིས་སྨྲས་པ། ཆེ་ཞེའུ་ཅག་རབ་ཏུ་བྱུང་བར་འདྲ་མོད་ཀྱི། ཁྱོད་ནི་བཅིང་བ་ཐམས་ཅད་ཀྱིས་བཅིངས་པའི་སོ་སོའི་སྐྱེ་བོ་ཡིན་ལ་ངེད་ཀྱི་བྱ་བ་བྱས་པ་ཡིན་གྱིས་ཉེས་པ་ལ་ཉེས་སོ་ཞེས་བཤགས་པར་གྱིས་ཤིག ཁྱེད་འཁོར་བ་ན་འཁོར་ཞིང་སྡུག་བསྔལ་ཆེན་པོ་རྙེད་ཏ་རེ། དེ་ཐོས་པ་དང་འགྱོད་པ་ཆེན་པོ་སྐྱེས་ནས་བཤགས་པ་བྱས་ཤིང༌། ལྷག་པར་ཡང་ཆོས་བཞིན་དུ་གཉིས་གའི་དགེ་འདུན་གྱི་ཞལ་ཏ་བྱས་ཏེ་ཚེ་གཅིག་ཏུ་ཚངས་པར་སྤྱོད་པ་སྤྱད་ནས། འཆི་ཀར། བདག་འོད་སྲུང་གི་བསྟན་པ་རབ་ཏུ་བྱུང་ནས་ཚེ་གཅིག་ཏུ་ཚངས་པར་སྤྱོད་དེ་ཆོས་བཞིན་དུ་ཞལ་ཏ་བགྱིས་པའི་དགེ་བས་གང་དུ་སྐྱེས་པ་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེ་བ་དང༌། གཟུགས་བཟང་ཞིང་ལྟ་ན་སྡུག་པར་གྱུར་ཅིག ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལུང་བསྟན་པ་གང་ཡིན་པའི་སངས་རྒྱས་བཅོམ་ལྡན་འདས་དེ་བདག་གིས་མཉེས་པར་བྱེད་པར་གྱུར་ཅིག མི་མཉེས་པར་བྱེད་པར་མ་གྱུར་ཅིགདེའི་བསྟན་པ་ལ་རབ་ཏུ་བྱུང་ནས། ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པ་ཉིད་མངོན་དུ་བྱེད་པར་གྱུར་ཅིག བདག་ཁྲོས་ནས་ཚངས་པ་མཚུངས་པར་སྤྱོད་པ་རྣམས་ལ་ཚིག་རྩུབ་སྨྲ་བའི་རྣམ་པར་སྨིན་པ་མྱོང་བར་མ་གྱུར་ཅིགཅེས་སྨོན་ལམ་བཏབ་བོ༑ ༑དེའི་དུས་ཀྱི་དགེ་སློང་མ་དེ་ནི་འདི་ཡིན་ཏེ། ཚིག་རྩུབ་སྨྲས་པའི་རྒྱུ་དེས་སྐྱེ་བ་ལྔ་བརྒྱར་ཁྱིར་སྐྱེས་ཤིང༌། འཕགས་པ་ཤཱ་རིའི་བུ་ལ་སེམས་དགའ་བར་གྱུར་པས་མིར་སྐྱེས་པ་དང༌། སྔར་གྱི་སྨོན་ལམ་བཏབ་པས་འབྲས་བུ་ཐོབ་པར་གསུངས་སོ། །
༈ ཡང་མཉན་ཡོད་དུ། སྨོས་མ་ཐག་པ་དང་ཚུལ་མཐུན་པར་ཁྱིམ་བདག་ཕྱུག་པོ་ཞིག་གི་ཁྱེའུ་ཞིག་ལ་ཁྱི་གུ་ཞིག་ཡོད་པ་དེ་ཆེར་སྐྱེས་པ་ན་ཐམས་ཅད་རྨུག་པར་བྱེད་པ་ལས། འཕགས་པ་ཤཱ་རིའི་བུ་དེར་བྱོན་པ་ན་ཞབས་ལ་རྨུགས་ཏེ་རྨ་བྱས་སོ། །དེ་མཐོང་ནས་ཁྱིམ་བདག་གིས་ནང་དུ་སྤྱན་དྲངས་ཏེ་ཆོས་བསྟན་པས་ཁྱིམ་བདག་འཁོར་བཅས་བདེན་མཐོང་ལ་བཀོད་ནས། ཕྱིས་ཡང་ཡང་བྱོན་པས། ཁྱི་དེ་ཡང་རབ་ཏུ་དགའ་བར་གྱུར་ནས་ཚེ་འཕོས་པ༑ ཁྱིམ་བདག་དེའི་ཁྱིམ་དུ་སྐྱེས་ཏེ་ཁྱེའུ་གཟུགས་བྱད་བཞིན་བཟང་ཞིང་དཔེ་མེད་པ་ལ་མིག་ཆུང་ངུ་ཅན་ཞིག་དུ་གྱུར་པས་མིང་མིག་ཆུང་དུ་བཏགས། དེ་ཉིད་ཆེར་སྐྱེས་པ་ན་འཕགས་པ་ཤཱ་རིའི་བུས་ཉེ་གནས་སུ་བསླང་ཞིང་ཕ་མས་ཀྱང་ཕུལ་ནས་དགེ་ཚུལ་དུ་བྱས་ཏེ་ཆོས་བསྟན་པས་དགྲ་བཅོམ་པའི་གོ་འཕང་ཐོབ་བོ། །དེས་ཤཱ་རིའི་བུས་ཞབས་ལ་སྣུམ་སྐུས་པ་ན༑ སྔར་གྱི་རྨ་སྒྲོས་དེ་མཐོང་ནས་འདི་ཅི་ལས་བྱུང་ཞུས་པས། འདི་ཅི་ལས་བྱུང་བ་ཁྱོད་ཀྱིས་སོམས་ཤིག་གསུངས། དེར་མངོན་ཤེས་ཀྱིས་བརྟགས་པས་རང་ཉིད་ཚེ་སྔ་མར་ཁྱིར་གྱུར་ནས་རྨུགས་པ་དང༌། དེའི་སྔོན་དུ་རང་གར་སྐྱེ་བརྟགས་པས་སྐྱེ་བ་ལྔ་བརྒྱར་ཁྱི་འབའ་ཞིག་ཏུ་སྐྱེས་པ་དང༌། གལ་ཏེ་མཁན་པོས་མ་ཟིན་ཅིང་འབྲས་བུ་མ་ཐོབ་ན་གར་སྐྱེ་བརྟགས་པས་ཀྱང་ཁྱིའི་སྐྱེ་བ་ལྔ་བརྒྱ་ལེན་པར་ཤེས་ནས། མཁན་པོའི་བཀའ་དྲིན་རྗེས་སུ་འཚོབ་བའི་ཆེད་དུ་ཇི་སྲིད་འཚོའི་བར་དུ་དགེ་ཚུལ་གྱིས་བསྙེན་བཀུར་བགྱིད་པར་དམ་བཅས་སོ། །དེའི་ཚེ་བཅོམ་ལྡན་འདས་ལ་ལས་ཀྱི་རྒྱུ་ཞུས་པས། དགེ་སློང་དག་ལས་བྱས་ཤིང་བསགས་པ་རྣམས་ནི། ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར། ཆུའི་ཁམས་དང་མེའི་ཁམས་དང་རླུང་གི་ཁམས་རྣམས་ལ་སྨིན་པར་མི་འགྱུར་ཏེ། ལས་དགེ་བ་དང་མི་དགེ་བ་བྱས་ཤིང་བསགས་པ་རྣམས་ནི་ཟིན་པའི་ཕུང་པོ་དང་ཁམས་དང་སྐྱེ་མཆེད་རྣམས་འབའ་ཞིག་ལ་རྣམ་པར་མིན་པར་འགྱུར་རོ། །ལུས་ཅན་དག་གིས་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །དགེ་སློང་དག་སྔོན་འདས་པའི་དུས་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། དགེ་སློང་འདིར་རབ་ཏུ་བྱུང་ནས་སྡེ་སྣོད་གསུམ་པར་གྱུར་ཏེ་རྙེད་པ་ཆེན་པོ་བྱུང་བ་ན། འདིས་ཚངས་པ་མཚུངས་པར་སྤྱོད་པ་རྣམས་ལ་ཕན་གདགས་པར་བྱའོ་སྙམ་སྟེ་ཆོས་བཞིན་དུ་དགེ་འདུན་གྱི་ཞལ་ཏ་བྱས་པ་ལས། ཉིན་གཅིག་དགྲ་བཅོམ་པ་ཞིག་ཕྱི་དྲོའི་གུང་སྐྱེམས་ཀྱི་ཞལ་ཏ་བའི་རེས་ལ་བབ་ནས། དེས་དགེ་འདུན་པ་རྣམས་ལ་གུང་སྐྱེམས་བྲིམ་པའི་འོག་ཏུ་ལུས་ངལ་ཏེ་གནས་ཁང་དུ་སོང་ནས་སྐྱིལ་ཀྲུང་གིས་འདུག་པ་ལ། ཞལ་ཏ་བྱེད་པ་དེའི་སྦྱིན་བདག་རྣམས་ལ་གུང་སྐྱེམས་དགོས་པ་བྱུང་ནས་དེང་གི་གུང་སྐྱེམས་ཀྱི་ཞལ་ཏ་བྱེད་པའི་རེས་སུ་ཡིན་དྲིས་པས། གཞན་དག་གིས་བཤད་པ་ན་དེ་ཁྲོས་ཏེ་མིག་བཙུམས་ཏེ་འདི་འདྲ་བ་དེ་ཡིན་ནམ་སྨྲས་ཏེ། དེའི་གམ་དུ་སོང་སྟེ། བདག་ནི་ཁྱེད་ཀྱི་ཕྱིར་སྦྱིན་བདག་རྣམས་དགའ་བར་བྱས་ནས་ཡོ་བྱད་ཀྱིས་བསྙེན་བཀུར་བྱེད་ན། ཁྱེད་ནི་བདག་གིས་བྱིན་པ་ལ་ལོངས་སྤྱོད་ནས་ཁྱི་བཞིན་དུ་ཚང་དུ་ཞུགས་ནས་ཉལ་འདུག་གམ་ཞེས་བྱས་སོ། །དེ་ནས་དགྲ་བཅོམ་པ་དེས་དེ་ལ་ཐུགས་བརྩེ་བའི་སླད་དུ་ང་ནི་དགྲ་བཅོམ་པ་ཡིན་ན་ཁྱོད་ཀྱིས་ཉེས་པ་དེ་བཤོགས་ཤིག་གསུངས་པས། དེ་འགྱོད་པ་ཆེར་སྐྱེས་ནས་བཟོད་གསོལ་བྱས་ཤིང༌། ལྷག་པར་ཡང་དཀོན་མཆོག་གསུམ་ལ་བསྙེན་བཀུར་བྱས་ཏེ་འཆི་ཀར་སྨོན་ལམ་བཏབ་པ་ལས།ངག་གི་ཉེས་པར་སྤྱོད་པའི་འབྲས་བུས་ཚེ་རབས་ལྔ་བརྒྱར་ཁྱིར་སྐྱེས་ཏེ། གལ་ཏེ་ཤཱ་རིའི་བུས་མ་བསམས་སུ་ཟིན་ན་ཕྱིན་ཆད་ཡང་ཚེ་རབས་ལྔ་བརྒྱར་ཁྱིར་སྐྱེས་པར་འགྱུར་ལ་དེའི་ཚེ་ཁྲོས་ནས་མིག་བཙུམས་ཏེ་དགྲ་བཅོམ་པ་དེའི་མིག་ལྟར་བཅོས་པས། ད་ལྟར་མིར་སྐྱེས་ན་ཡང་མིག་གཉིས་དེ་དང་འདྲ་བར་གྱུར་ཏོ། །དེའི་ཚེ་སྦྱིན་པ་དང་སྨོན་ལམ་གྱི་མཐུས་ད་ལྟར་ཕྱུག་པོར་སྐྱེས་པ་དང་དགྲ་བཅོམ་པའི་གོ་འཕང་ཐོབ་པར་གསུངས་སོ། །འདི་གཉིས་ཀྱིས་ལུས་ངག་གིས་ཉེས་པར་སྤྱོད་པའི་རྣམ་སྨིན་དང༌། ཆོས་བཞིན་དུ་དགེ་འདུན་གྱི་ཞལ་ཏ་བགྱིས་པའི་ཕན་ཡོན་སོགས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཁྱིམ་བདག་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་དེ་སེམས་ཅན་དང་ལྡན་པར་གྱུར་པ་ན། འཕགས་པ་མ་འགགས་པས་དེ་ཉིད་རང་གི་འདུལ་སྐལ་དུ་གཟིགས་ནས་ཁྱིམ་བདག་དེ་དད་པར་བྱས་ཤིང་སྐབས་ཤིག་དེའི་གམ་དུ་གཡོག་མེད་པར་གཅིག་པུར་བྱོན་པ་ན། དེས་འཕགས་པ་ལ་ཞབས་འབྲིང་མ་མཆིས་སམ་གལ་ཏེ་བདག་གི་ཆུང་མ་འདི་ལ་བུ་ཞིག་སྐྱེ་བར་གྱུར་ན་འཕགས་པ་ལ་འབུལ་བར་བགྱིའོ་ཞུས། དེ་ནས་ཟླ་དུས་ཚང་བ་དང་ཁྱེའུ་གསེར་གྱི་མདོག་ཅན་ལྟ་བས་ཆོག་མི་ཤེས་པ་ཞིག་བྱུང་སྟེ། མིང་རྫོགས་བྱེད་དུ་བཏགས་སོ། །དེ་ཆེར་སྐྱེས་པ་ན། འཕགས་པ་མ་འགགས་པས་ཕ་མ་གཉིས་ལ་སྔར་གྱི་དམ་བཅའ་དེ་དྲན་པར་བསྐུལ་ནས་བུ་བསླངས་ཏེ། གཙུག་ལག་ཁང་དུ་ཁྲིད་ནས་རབ་ཏུ་བྱུང་བ་དང་བསྙེན་པར་རྫོགས་སུ་བཅུག་སྟེ་ཆོས་བསྟན་ཅིང༌༑ དེས་ཀྱང་བརྩོན་འགྲུས་བརྩམས་ཏེ་གནས་པ་ན་ནད་དྲག་པོས་ཐེབས་ཏེ། དེ་ཕ་མས་ཐོས་ཏེ་ནད་གཡོག་བྱ་བའི་ཕྱིར་ཁྱིམ་དུ་ཁྲིད་ཆོག་པར་ཞུས་པས། མ་འགགས་པས་མངོན་ཤེས་ཀྱིས་གཟིགས་པས། ཁྱིམ་དེ་ཉིད་དུ་དགྲ་བཅོམ་པ་ཐོབ་ཅིང་ཕ་མ་སོགས་ཁྱིམ་གྱི་མི་རྣམས་བདེན་པ་ལ་འགོད་པར་མཐོང་སྟེ་ཇི་དགའ་བར་གནང་ངོ༌། །དེར་ཁྱིམ་དུ་ཁྲིད་དེ། དགེ་སློང་དེས་ཀྱང་ཁྱིམ་དེ་ན་ནད་ཀྱིས་སྐྱོ་བར་གྱུར་ནས་བརྩོན་འགྲུས་བརྩམས་པས་དགྲ་བཅོམ་པའི་གོ་འཕང་ཐོབ་སྟེ་ཕ་མ་ལ་སོགས་པའི་ཁྱིམ་གྱི་མི་རྣམས་ལ་ཆོས་བསྟན་པས་ཐམས་ཅད་ཀྱིས་རྒྱུན་ཞུགས་ཀྱི་འབྲས་བུ་ཐོབ། དགེ་སློང་རང་ཉིད་ཀྱི་སྔོན་གྱི་གནས་རྗེས་སུ་རྟོགས་པར་བྱས་པས། ཚེ་རབས་ཐམས་ཅད་དུ་མི་ནས་མིར་སྐྱེས་ཀྱང་ཐམས་ཅད་དུ་ནད་མང་བ་དང་ཚེ་ཐུང་བ་འབའ་ཞིག་ཏུ་མཐོང་ནས་ད་ནི་ཞི་བའི་དབྱིངས་སུ་འཇུག་པར་བྱའོ་སྙམ་དུ་བསམ་ནས། འབར་བ་དང་ཆར་འབབ་པ་དང་གློག་འབྱིན་པ་སོགས་ཆོ་འཕྲུལ་སྣ་ཚོགས་པ་བསྟན་ནས། ཕུང་པོ་ལྷག་མེད་ཀྱི་དབྱིངས་སུ་མྱ་ངན་ལས་འདས་སོ། །དེར་པུར་ཁྱོགས་ལ་བཞག་སྟེ་བཏེགས་ཀྱང་འདེགས་པར་མ་ནུས་ནས་འཕགས་པ་མ་འགགས་པ་ལ་ཞུས་ཤིང་དེས་མངོན་ཤེས་ཀྱིས་བརྟགས་པས་སྔོན་གྱི་སྨོན་ལམ་ལས་བྱུང་བར་རིགས་ནས༑ བཅོམ་ལྡན་འདས་ལ་གསོལ་པ་ན་བཅོམ་ལྡན་འདས་ཀྱིས་འཁོར་རྣམས་ལ། དགེ་སློང་དེའི་མཆོད་པའི་ལས་བྱེད་དུ་འདོང་ངོ་ཞེས་བཀའ་སྩལ་ཏེ་ཁྱིམ་བདག་དེའི་ཁྱིམ་དུ་གཤེགས་པ་ན་སྐྱེ་བོ་ཐམས་ཅད་ངོ་མཚར་དུ་གྱུར་ནས་ཕྱི་བཞིན་དུ་འབྲངས་ནས་དགེ་སློང་འདིའི་སྐུ་གདུང་གི་མཆོད་པ་བདག་ཅག་གི་བགྱིད་ཀྱིས་བཅོམ་ལྡན་འདས་འོ་བརྒྱལ་མི་འཚལ་ལོ་ཞེས་ཞུས་པ་ན། ཁྱིམ་བདག་མགོན་མེད་ཟས་སྦྱིན་ལ་གནང་ནས། དེ་ཉིད་དང་དགེ་བསྙེན་གཞན་དག་གིས་ཀྱང་བཏེགས་ཏེ་དུར་ཁྲོད་དུ་ཁྱེར་ནས་སངས་རྒྱས་འཁོར་དང་བཅས་པའང་ཕྱི་བཞིན་དུ་ཕེབས་ཏེ་བཞུས་ནས། གནས་དེར་མཆོད་རྟེན་ཀྱང་བྱས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྟོན་པས་སྔོན་བསྐལ་པ་བཟང་པོ་འདིའི་ཚེ་ལོ་བཞི་ཁྲི་པའི་དུས་སུ་སངས་རྒྱས་འཁོར་བ་འཇིག་ཅེས་བྱ་བ་འཇིག་རྟེན་དུ་བྱོན་ཏེ༑ དེའི་ཚེ་དགེ་སློང་འདི་དེའི་གཅུང་དུ་གྱུར་ཅིང་བག་མེད་པས་འདོད་པ་ལ་ལོག་པར་གཡེམ་པ་དང༌། སྲོག་གཅོད་པ་ལ་དགའ་བར་གྱུར་ཏེ་རི་དྭགས་མང་པོ་ཁ་འདོགས་པར་བྱེད་པ་ལ། བཅོམ་ལྡན་འདས་ཀྱིས་ཆོས་བསྟན་ནས་སྡིག་པའི་ལས་དེ་ལས་བཟློགས་ཏེ། སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་འགོད་པར་མཛད་དོ། །དེས་ཀྱང་དགེ་འདུན་གྱི་གཙུག་ལག་ཁང་བྱས་ནས་སངས་རྒྱས་འཁོར་དང་བཅས་པ་ལ་ཡོ་བྱད་ཐམས་ཅད་ཀྱིས་བསྙེན་བཀུར་བར་བྱས་ཏེ། འཆི་ཁར་སྨོན་ལམ་བཏབ་བོ། །དེས་སྔར་སྲོག་བཅད་པས་གང་དང་གང་དུ་སྐྱེས་པ་དེར། ཚེ་ཐུང་ཞིང་ནད་མང་བར་གྱུར་ལ་གཙུག་ལག་ཁང་བཞེངས་ཤིང་མཆོད་པ་དང་སྨོན་ལམ་གྱི་དབང་གིས་གང་དུ་སྐྱེས་ཀྱང་ཕྱུག་ཅིང་ནོར་མང་བ་དང་གཟུགས་བཟང་ཞིང་ལྟ་ན་སྡུག་པར་གྱུར་ལ། ད་ལྟར་ངའི་བསྟན་པ་ལ་འབྲས་བུ་ཐོབ་པ་ཡིན་ཞིང༌། མྱ་ངན་ལས་འདས་ཀྱང་འཁོར་རྣམ་བཞིས་མཆོད་པར་འགྱུར་བ་ནི། དགེ་སློང་འདི་སངས་རྒྱས་འོད་སྲུང་གི་བསྟན་པ་ལ་དགེ་སློང་ཞིག་ཏུ་གྱུར་ཏེ། དེ་ལས་ཁྱིམ་བདག་ཅིག་གི་ཁྱེའུ་རབ་ཏུ་བྱུང་སྟེ་དེས་བརྩོན་པ་བསྐྱེད་པས་དགྲ་བཅོམ་པའི་གོ་འཕང་ཐོབ་སྟེ་ཆོ་འཕྲུལ་མངོན་པར་བསྟན་ཏེ་སྐུ་གཤེགས་པ་ན། མཁན་པོ་དེས་ཕ་མ་ལ་སྦྲན་ཏེ་ཐམས་ཅད་ཀྱིས་སྐུ་གདུང་ལ་མཆོད་པ་བྱས་ཤིང༌། མཁན་པོ་དེས། བདག་མ་འོངས་པ་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་ཡོན་ཏན་འདི་ལྟ་བུ་ཐོབ་སྟེ། མྱ་ངན་ལས་འདས་པ་ནའང་སངས་རྒྱས་འཁོར་རྣམ་བཞི་དང་བཅས་བྱོན་ཏེ་མཆོད་པའི་ལས་མཛད་པར་གྱུར་ཅིག་ཅེས་སྨོན་ལམ་བཏབ་པའི་དབང་གིས་གྱུར་ཏོ་གསུངས། འདིས་ནི་སྲོག་བཅད་པའི་ཉེས་དམིགས་དང༌། བསླབ་གཞི་བསྲུང་ཞིང་གཙུག་ལག་ཁང་བཞེངས་པ་སོགས་ཀྱི་ཕན་ཡོན་བསྟན་པ་ཡིན་ནོ། །
༈ ཡང་མཉན་ཡོད་ན་ཁྱིམ་བདག་ཕྱུག་པོ་རྣམ་ཐོས་བུའི་ནོར་ལ་འགྲན་པ་ཞིག་ལ་བུ་གཟུགས་བཟང་ཞིང་ལྟ་ན་སྡུག་པ། ཡི་གེ་དང་ཁོང་རྩིས་དང་ཤོད་དགོད་པ་དང༌། ལག་རྩིས་དང་དབྱུང་བ་དང་སྦ་བ་དང་དགྲམ་པ་དང༌། གོས་དང་ནོར་བུ་དང་རིན་པོ་ཆེ་དང་སྤོས་དང་སྨན་དང་གླང་པོ་ཆེ་དང་རྟ་བརྟག་པ་སྟེ་བརྟག་པ་བརྒྱད་ལ་མཁས་པར་གྱུར་པ་ཞིག་ཡོད་པ་དེ། ཕྱིས་རླུང་ནད་ཀྱིས་ཐེབས་ནས་རྒྱབ་སྒུར་པོ་གྱུར་པ་ན། ཕ་མ་གཉིས་མྱ་ངན་གྱིས་ནོན་ཏེ་སྨན་པ་རྣམས་ལ་བསྟན་ཀྱང་གསོ་མ་ནུས། མུ་སྟེགས་ཀྱི་སྟོན་པ་དྲུག་པོ་ཐམས་ཅད་ལ་ཞུས་ཀྱང་མ་སོས་ནས། ཕྱིས་སྟོན་པ་འཁོར་དང་བཅས་པ་ཁྱིམ་དུ་སྤྱན་དྲངས་པ་ན། ཁྱེའུ་དེས་རྒྱང་རིང་མོ་ནས་སངས་རྒྱས་ཀྱི་སྐུ་མཚན་དཔེས་བརྒྱན་པ་མཐོང་བ་དང༌།དགེ་སློང་བསམ་གཏན་ལ་ལོ་བཅུ་གཉིས་སུ་གོམས་པར་བྱས་པ་ལས་ཀྱང་ཁྱད་པར་དུ་གྱུར་པའི་དགའ་བདེ་ཚད་མེད་པ་སྐྱེས་ནས། དད་པས་ཁྲི་ལས་ལྡང་བར་བརྩམས་པ་དང་སྒུར་བ་དེ་ཡང་རང་སངས་ཏེ་ལུས་སྔ་མ་ཁོ་ན་བཞིན་དུ་གྱུར་ནས་སྟོན་པའི་སྤྱན་སྔར་འདུག་པ་དང༌། ཆོས་བསྟན་པས་ཁྱིམ་གང་གི་མི་རྣམས་ཀྱིས་བདེན་པ་མཐོང་ཞིང༌། ཁྱེའུ་དེས་སྟོན་པའི་སྤྱན་སྔར་རབ་ཏུ་བྱུང་བར་གསོལ་པ་དང༌། སྟོན་པས་དགེ་སློང་ཚུར་ཤོགཚངས་པར་སྤྱོད་ཅིག་ཅེས་བཀའ་སྩལ་པས། དེའི་མོད་ལ་སྐྲ་དང་ཁ་སྤུ་བྲེགས་ནས་ཞག་བདུན་ལོན་པ་ཙམ་དུ་གྱུར། སྤྱོད་ལམ་ནི་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུ། ལག་ན་ལྷུང་བཟེད་དང་ཆུ་སྣོད་ཐོགས་པར་གྱུར་ཏེ། དེ་བཞིན་གཤེགས་པས་ཚུར་ཤོག་བཀའ་སྩལ་པས༑ དེ་ནི་མགོ་བྲེགས་ལུས་ལ་སྣམ་སྦྱར་གྱོན། །སངས་རྒྱས་ཀྱིས་ནི་དགོངས་པས་གོ་བགོས་པས། །མོད་ལ་དབང་པོ་རབ་ཏུ་ཞི་བར་གནས། །དེ་ནས་དགེ་སློང་དེ་ལ་བཅོམ་ལྡན་འདས་ཀྱིས་ལུང་ཕོག་ནས། དེས་ཀྱང་བརྩོན་པས་དགྲ་བཅོམ་པའི་གོ་འཕང་ཐོབ་པར་གྱུར་ཏོ༑ ༑དེ་ནས་དགེ་སློང་གཞན་དག་གིས་བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཁྱིམ་བདག་ཅིག་གི་ཆུང་མ་ལ་ཁྱེའུ་མཚེ་མ་ཞིག་བྱུང་སྟེ། དེ་གཉིས་ཆེར་སྐྱེས་ནས་མཁན་པོ་ལས་རབ་ཏུ་བྱུང་སྟེ། ཁ་ཏོན་ལ་བརྩོན་པ་ན། དེ་གཉིས་ཀྱི་གཅིག་ནི་རྒོད་བག་ཅན་ཞིག་གོ །གཅིག་ནི་བརྟན་པོ་ཞིག་སྟེ་དེ་ནི་ཁ་ཏོན་བྱས་ཟིན་ནས་ཉལ་བར་བྱེད་དོ། །དེའི་ཚེ་རྒོད་བག་ཅན་དེ་ཅིག་ཤོས་ཉལ་བའི་སྟེང་དུ་ཡང་ལྗིད་ཀྱིས་འབེབ་པར་བྱེད་པ་ན། དེ་ཁྲོས་ནས་དེ་ཉིད་སྣད་པའི་ཕྱིར་དྲུང་དུ་སོ་ཕག་གཅིག་བསྒྲེངས་ཏེ་བཞག་པར་ཡང་རྩེ་བའི་ཕྱིར་འོངས་ཏེ་ལྗིད་ཀྱིས་ཕབ་པ་ན། སོ་ཕག་གིས་དེའི་སྐེད་པ་ཆག་ནས་གཞི་དེ་ལས་སྡུག་བསྔལ་ཆེན་པོ་སྐྱེས་སོ། །དེར་ནུ་བོ་དེས་ཀྱང་འགྱོད་དེ་སྡུག་བསྔལ་ཆེན་པོ་སྐྱེས་ཏེ་སྨན་དང་ཡོ་བྱད་རྣམས་སྦྱར་ཏེ་གཡོག་བྱས་པས་རིང་པོར་མ་ཐོགས་པར་སོས་པར་གྱུར་ཏོ། །དེ་སོས་པ་དང་སྐྱོ་ཤས་ཆེར་སྐྱེས་ཏེ་བརྩོན་པས་དགྲ་བཅོམ་པའི་གོ་འཕང་ཐོབ་པ་ན། ནུ་བོ་དེ་ཡང་ཤིན་ཏུ་དགའ་ནས་དེའི་བཀུར་སྟི་དང་གཡོག་བྱས་ཤིང༌། དེ་བཞིན་དུ། དཀོན་མཆོག་གསུམ་ལའང་བཀུར་སྟི་བྱས་ནས། ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་བོ། །དེའི་ཚེ་ཕུ་བོ་ལ་ཁྲོས་ནས་རྐེད་པ་བཅག་པའི་རྣམ་སྨིན་གྱིས་གང་དུ་སྐྱེས་ཀྱང་རྐེད་པ་ཆག་པར་གྱུར་ལ། སྨོན་ལམ་གྱི་འབྲས་བུས་ཚེ་རབས་ཀུན་ཏུ་ཕྱུག་ཅིང་ནོར་མང་བར་གྱུར་ལ། ད་ལྟར་བསྟན་པ་ལ་རབ་ཏུ་བྱུང་ནས་དགྲ་བཅོམ་པ་ཉིད་མངོན་སུམ་དུ་བྱས་སོ་གསུངས། འདིས་ནི་ངན་སེམས་ཀྱི་རྣམ་སྨིན་དང་ནད་གཡོག་སོགས་བགྱིས་པའི་ཕན་ཡོན་ཡང་བསྟན་ཏོ། །
སྐབས་འདིར་དྲུག་སྡེས་ཚོན་དགའ་མོ་གཡོ་སྒྱུས་བྲིད་ནས་མགོ་བསྐོར་བྱས་པའི་ལོ་རྒྱུས་ཀྱང་ཡོད་དོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཚེ་དང་ལྡན་པ་པིཎྜོ་ལ་བ་ར་དྷཱ་ཛས་དགྲ་བཅོམ་པའི་གོ་འཕང་ཐོབ་ནས་མངོན་ཤེས་ཀྱིས་རང་གིས་གདུལ་བར་བྱ་བ་གར་ཡོད་བརྟགས་ནས། ཡུལ་ཀཽ་ཤམྦྷི་ན་ཁྱིམ་བདག་གདངས་ལས་རིག་གི་ཀུན་དགའ་ར་བ་ན་བཞུགས་ཏེ་ཆོས་བསྟན་པས། དེར་གནས་པའི་སྐྱེ་བོ་ཕལ་མོ་ཆེ་འབྲས་བུ་བཞི་གང་རུང་ལ་བཀོད་ཅིང༌། གཞན་དག་ལའང་དགེ་བའི་རྩ་བ་རྒྱ་ཆེན་པོ་དག་བསྐྱེད་པར་གྱུར་ཏོ༑ ༑དེའི་ཚེ་པད་སའི་རྒྱལ་པོ་འཆར་ཀ་དཔུང་གི་ཚོགས་དང་བཅས། རི་དྭགས་བཤོར་དུ་འགྲོ་བའི་ལམ་ཞོར་དུ་དེར་ཕྱིན་ཏེ་གཏམ་ཐོས་པ་ན། དེར་བལྟ་བ་དང་བསྙེན་བཀུར་གྱི་ཕྱིར་སོང་བ་ན། གནས་བརྟན་དེས་རྒྱལ་པོ་བསུ་ཡང་མ་བསུས་ལངས་ཀྱང་མ་ལངས་སོ། །དེར་རྒྱལ་པོའི་སེམས་ལ་ཁྲོ་བ་སྐྱེས་ཏེ་ཕྱིར་སོང་བ་དང་བློན་པོ་སྡང་བ་དག་གིས་ཀྱང་ངན་དུ་སྨྲས་པའི་རྐྱེན་གྱིས་ཆེར་ཁྲོས་ཏེ། རི་དྭགས་བཤོར་བ་ལས་ཕྱིར་འཁོར་བའི་ཚེ་ཡང་སོང་སྟེ༑ ད་རེས་བསུ་བ་དང་ལྡང་བར་མི་བྱེད་ན་དེའི་མགོ་གཅོད་པར་བྱའོ་སྙམ་པ་དང༌། པིཎྜོ་ལ་བ་ར་དྷྭ་ཛས་ཚུལ་དེ་རྟོགས་ནས། ཏིང་ངེ་འཛིན་ལས་ལངས་ཏེ་གོམ་པ་དྲུག་བོར་ནས་བསུ་བ་དང༌། རྒྱལ་པོ་དེའི་ལུས་ལ་འོད་འབྱུང་བ་དེ་ཡང་མེད་པར་གྱུར་ཏེ་མདུན་གྱི་ས་ཡང་གས་སོ། །དེ་མཐོང་བ་དང་རྒྱལ་པོ་ཡང་རབ་ཏུ་སྐྲག་ནས་ཞབས་ལ་ཕྱག་འཚལ་ཞིང་བཟོད་པར་གསོལ་ཏེ། བདག་རྒྱལ་སྲིད་དང་སྲོག་གི་བར་ཆད་དུ་མི་འགྱུར་རམ་ཞུས་པས། ཁྱོད་རྒྱལ་སྲིད་ལས་ཉམས་པར་མི་འགྱུར་ལ་སྲོག་གི་བར་ཆད་དུ་ཡང་མི་འགྱུར་མོད། བདག་གིས་ཁྱོད་ལ་གོམ་པ་དྲུག་བསུ་བ་དེས་ཁྱོད་ཟླ་བ་དྲུག་གི་བར་དུ་རྒྱལ་སྲིད་སྟོང་པར་འགྱུར་ཏེ༑ ཟླ་བ་དྲུག་ལོན་ནས་ཕྱིར་ཡང་རྒྱལ་སྲིད་ཐོབ་པར་འགྱུར་རོ། །ཁྱོད་བདག་ལ་སེམས་དགའ་བར་གྱིས་དང་ས་འོག་ཏུ་ནུབ་པར་མི་འགྱུར་ལ་ལུས་ཀྱི་འོད་ཀྱང་ཡོད་པར་འགྱུར་རོ༑ ༑ཞེས་གསུངས་པས་རྒྱལ་པོས་ཀྱང་གནས་བརྟན་ལ་སེམས་དགའ་ཞིང་དད་པར་བྱས་པས་དེ་དག་སོར་ཆུད་ནས་རབ་ཏུ་མགུ་ཞིང་ཞབས་ལ་ཕྱག་བྱས་ཏེ་སོང་ངོ༌། །དེ་ནས་ཕྱིས་ཤིག་ན་རྒྱལ་པོ་དེ་དཔུང་གི་ཚོགས་དང་བཅས་རི་དྭགས་བཤོར་དུ་སོང་བ་ན། རྒྱལ་པོ་རི་དྭགས་ལ་ཡེངས་ནས་འབྲོག་འཚོལ་ཏེ། དཔུང་གི་ཚོགས་དང་བྲལ་ཏེ། སུས་ཀྱང་མ་ཤེས་པར་ཟླ་བ་དྲུག་གི་བར་དུ་བ་ལང་གི་ལྷས་ཤིག་ན་འདུག་གོ །དེར་ཟླ་བ་དྲུག་སོང་བ་ན་སླར་ངོ་ཤེས་ཤིང་བློན་པོའི་ཚོགས་ཀྱིས་བསུས་ནས་སྔར་ལུང་བསྟན་པའང་དྲན་དུ་བཅུག་པས་རྒྱལ་པོ་དེ་རབ་ཏུ་དགའ་བར་གྱུར་ནས་པིཎྜོ་ལ་བ་ར་དྷྭ་ཛའི་སྤྱན་སྔར་ཕྱིན་ཏེ། འཕགས་པ་འཁོར་དང་བཅས་པ་དགུང་བདུན་གྱི་བར་དུ་ཁྱིམ་དུ་སྤྱན་དྲངས་ཤིང་མཆོད་པར་བྱས་ནས༑ ཉིན་ཐ་མར་ཐམས་ཅད་ལ་རས་ཡུག་ཟུང་རེ་ཕུལ་ཞིང་ཆོས་ཀྱང་ཉན། ཕྱིས་བཅོམ་ལྡན་འདས་འཁོར་དང་བཅས་པ་ཀཽ་ཤམྦྷིར་བྱོན་པའི་ཚེ། རྒྱལ་པོ་འཆར་ཀས་ཀྱང་ཟླ་བ་གསུམ་གྱི་བར་དུ་བསྙེན་བཀུར་བྱས་ནས། ཐ་མའི་ཉིན་བཅོམ་ལྡན་འདས་ལ་ན་བཟའ་རས་ཡུག་འབུམ་རི་བ་དང༌། དགེ་སློང་གཞན་ལའང་རས་ཡུག་ཟུང་རེ་ཕུལ་ཞིང་ཆོས་ཀྱང་ཉན་པར་བྱེད་དོ། །དེ་ལྟར་བཅོམ་ལྡན་འདས་ལས་ཆོས་ཉན་ནས་ཀྱང་ལྷག་པར་ཡང་ཚེ་དང་ལྡན་པ་པིཎྜོ་ལ་བ་ར་དྷྭ་ཛ་འབའ་ཞིག་ལ་བསྙེན་བཀུར་བྱེད་པ་མཐོང་ནས་དེའི་རྒྱུ་དྲིས་པ་ན་སྔར་གྱི་གཏམ་ཐོས་པས་ངོ་མཚར་དུ་གྱུར་པ་ན་བཅོམ་ལྡན་འདས་ཀྱིས། ད་ལྟར་འབའ་ཞིག་ཏུ་མ་ཟད་ཀྱིས། སྔོན་འདས་པའི་དུས་ནའང་རྒྱལ་པོ་འཆར་ཀ་འདི་རྒྱལ་པོ་ལྷུན་པོ་ཞེས་བྱ་བར་གྱུར་པའི་ཚེ་དེའི་མདུན་ན་འདོན་གྱི་བུར་པིཎྜོ་ལ་བ་ར་དྷྭ་ཛ་འདི་གྱུར་ཏེ་དཀའ་ཐུབ་ཀྱི་གནས་སུ་སོང་བས་མངོན་ཤེས་ལྔ་དང་ལྡན་པའི་དྲང་སྲོང་དུ་གྱུར་པ་ན། རྒྱ་བོ་དེ་རི་དྭགས་བཤོར་བའི་ལམ་དུ་དེང་སོང་བ་ན། བསུ་བ་སོགས་མ་བྱས་པས། སྔར་ལྟར་རྒྱལ་པོ་དེས་ངན་སེམས་སྐྱེས་པ་ན། མདུན་གྱི་ས་གས་ཤིང་ལུས་ཀྱི་འོད་ཀྱང་མེད་པར་གྱུར་པས། ཤིན་ཏུ་འཇིགས་ཤིང་བཟོད་གསོལ་ཕུལ་བས་སླར་སོར་ཆུད་པར་གསུངས་སོ། །འདིས་ནི་ཡུལ་དམ་པ་ལ་ངན་སེམས་བྱས་པ་དང༌། སྐྱེ་བོ་ཕལ་པས་ཡུལ་དམ་པ་དགེ་འདུན་སོགས་ལས་བསུ་བ་སོགས་ཀྱི་བཀོད་པ་དང་དུ་བླངས་པའི་ཉེས་པ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་ཚངས་པས་བྱིན་ལ། བུ་མོ་ཀཱ་ཤི་མཛེས་ལྡན་མ་ཞེས་བྱ་བ་གཟུགས་བཟང་ཞིང་ལྟ་ན་སྡུག་པ་ཞིག་ཡོད་པ་དེའི་གྲགས་པས་ཀུན་ཏུ་ཁྱབ་པར་གྱུར་ཏེ། ཉི་འོག་གི་རྒྱལ་པོ་དྲུག་གིས་བསླངས་ཤིང་སོ་སོ་ནས་དཔུང་དང་བཅས་ཏེ་གྲོང་ཁྱེར་གྱི་མཐའ་བསྐོར་བ་ན། རྒྱལ་པོ་ཚངས་བྱིན་གྱིས་གཅིག་ལ་བྱིན་ན་གཞན་ཀུན་དང་དགྲ་ཟླར་གྱུར་པས་ཅི་བྱ་མ་འཚལ་ཏེ་སེམས་ཁོང་དུ་ཆུད་པ་ན། བུ་མོ་རང་ཉིད་ཀྱིས་ཁྱིམ་ཐབ་འདོམ་པར་བྱས་ཏེ། དེ་དག་ཐམས་ཅད་སོ་སོའི་དཔུང་བཅས་རྒྱན་གྱིས་བརྒྱན་པར་བྱས་ཏེ་འཁོད་པ་ན་བུ་མོ་དེ་ཤིང་རྟ་བཟང་པོ་ལ་ཞོན་ནས༑ བདག་ནི་སངས་རྒྱས་བཅོམ་ལྡན་འདས་དེ་ལ་སྐྱབས་སུ་མཆིའོ། །ཞེས་སྨྲས་ནས། ཤིང་རྟའི་ཁ་དྲང་སྲོང་སྨྲ་བའི་ལོགས་སུ་གཏད་ནས་སོང་སྟེ་སྟོན་པའི་སྤྱན་སྔར་རབ་ཏུ་བྱུང་བར་གསོལ་བས། སྐྱེ་དགུའི་བདག་མོ་ཆེན་མོ་ལ་གཏད་དེ་བསྙེན་པར་རྫོགས་ནས་དགྲ་བཅོམ་པའི་གོ་འཕང་མངོན་དུ་བྱས་སོ། །དེར་རྒྱལ་པོ་དྲུག་སོགས་སྐྱེ་བོ་ཐམས་ཅད་ངོ་མཚར་དུ་གྱུར་ནས་སྟོན་པའི་སྤྱན་སྔར་ཆོས་ཉན་ནས་རང་ཡུལ་དུ་སོང་ངོ༌། །དེར་དགེ་སློང་རྣམས་ཀྱིས་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཀཱ་ཤི་མཛེས་ལྡན་མ་འདི་ཁྱིམ་བདག་ཕྱུག་པོ་རྣམ་ཐོས་སྲས་ཀྱི་ནོར་ལ་འགྲན་པ་ཞིག་གི་བུ་མོར་སྐྱེས་ཏེ། དེས་ཕ་མ་ལ་གསོལ་ཏེ་གཙུག་ལག་ཁང་ཆེན་པོ་བརྩིགས་ནས༑ སངས་རྒྱས་འཁོར་དང་བཅས་པ་ལ་ཕུལ་ཞིང་བསྙེན་བཀུར་བྱས་ཏེ། རབ་ཏུ་བྱུང་ནས་སྡེ་སྣོད་གསུམ་ལ་བསླབ་ཅིང་ཏིང་ངེ་འཛིན་བསྒོམས་པར་བྱས་ནས་འཆི་ཁར་སྨོན་ལམ་བཏབ་པས། གང་དང་གང་དུ་སྐྱེས་པ་དེ་དང་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཏེ། གཟུགས་བཟང་ཞིང་ལྟ་ན་སྡུག་ལ་མཛེས་པ་དཔེ་ཟླ་མེད་པར་གྱུར་ཏེ། བསྟན་པ་འདི་ལ་དགྲ་བཅོམ་པའི་འབྲས་བུ་མངོན་དུ་བྱས་པར་གསུངས་སོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། མཉན་ཡོད་ཀྱི་རྒྱལ་པོ་གསལ་རྒྱལ་དང༌༑ ཝཱ་རཱ་ཎ་སཱིའི་རྒྱལ་པོ་ཚངས་པས་བྱིན་གཉིས་མི་མཐུན་པར་གྱུར་ནས། ཕན་ཚུན་གཡུལ་འཐབ་སྟེ་སྐྱེ་བོ་མང་པོ་ཁ་འདོགས་རེས་བྱེད་པ་ལས། ཕྱིས་ཞིག་ན་རྒྱལ་པོ་གསལ་རྒྱལ་ལ་བུ་མོ་བལྟ་བས་ཆོག་མི་ཤེས་པ་ཞིག་བྱུང་སྟེ་མིང་བདེ་བྱེད་མར་བཏགས་སོ། །དེ་དང་མཉམ་དུ་རྒྱལ་པོ་ཚངས་བྱིན་ལའང་བུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ་སོ་སོ་ནས་བཙས་སྟོན་རྒྱ་ཆེན་པོ་བྱས་པ་ན། གཏམ་དེ་ཕན་ཚུན་གཉིས་ཀས་གོ་ནས་ད་ནི་ཐབས་འདི་ལ་བརྟེན་ནས་ཕན་ཚུན་ཇི་སྲིད་འཚོ་བའི་བར་དུ་མཛའ་བར་འགྱུར་རོ་སྙམ་སྟེ་ཕོ་ཉ་བ་བཏང་སོ་སོའི་ཉེས་པ་བཤགས་ནས་དེ་གཉིས་ཆེར་སྐྱེས་པ་ན་གཉེན་བྱེད་པར་གཏམ་སྟེ་དེ་ཕྱིན་འཁྲུགས་རྩོད་ཞི་ནས་ཐམས་ཅད་བདེ་བར་གྱུར་ཏོ། །དེར་བདེ་བྱེད་མ་ཆེར་སྐྱེས་ནས་སངས་རྒྱས་ལ་དད་པ་རྙེད་དེ་བསླབ་གཞི་བླངས་ཤིང༌། སྦྱིན་པ་དག་སྦྱིན་བསོད་ནམས་དག་བྱེད་དེ། རྒྱུན་མི་ཆད་པར་ཆོས་ཉན་ལ་ཕྱིན་པས་ཕྱིར་མི་འོང་བའི་འབྲས་བུ་མངོན་དུ་བྱས་ཤིང་རྫུ་འཕྲུལ་ཡང་གྲུབ་བོ། །དེ་ནས་ཕ་མ་གཉིས་ཀྱི་མདུན་དུ་རྫུ་འཕྲུལ་གྱི་བཀོད་པ་བསྟན་ནས། བདག་གིས་ཆོས་འདི་ལྟ་བུ་ཐོབ་པས་ཁྱིམ་དུ་གནས་པའི་སྐབས་མེད་ཀྱིས་རབ་ཏུ་བྱུང་བར་གསོལ་པ་ན། ཕ་མས་བདག་ཅག་གིས་སྔར་བཙས་མ་ཐག་པ་ནས་གཞན་ལ་བྱིན་ཟིན་པས་དབང་མེད་ཀྱི། དེ་དག་དང་ཕྱིས་འཁོན་པར་མི་འགྱུར་བར་བྱས་ལ་བག་མ་ལེན་སར་འོངས་ནས་ཁྱོད་ཉིད་ཀྱི་ཁྱིམ་ཐབ་ལ་གསོལ་བ་ཐོབ་ལ་རབ་ཏུ་འབྱུང་བར་གྱིས་ཤིག་ཅེས་སྨྲས་ནས། རྒྱལ་པོ་གསལ་རྒྱལ་གྱི་ཚངས་བྱིན་ལ་ཕོ་ཉ་བཏང་ནས། རྒྱལ་པོ་ཚངས་བྱིན་གྱི་བུ་འབྱོར་པ་ཆེན་པོ་དང་རྒྱལ་པོ་ཆེའི་མཐུ་དཔུང་དང་བཅས་ཏེ་ཕྱིན་པ་ན། བུ་མོ་དེ་སྟེང་གི་བར་སྣང་ལ་འཕགས་ཏེ་འབར་བ་དང་ལྷམ་མེར་འདུག་པ་སོགས་ཀྱི་ཆོ་འཕྲུལ་བསྟན་པ་དང༌། ཁྱེའུ་དེས་བསམ་པ། འདི་ལྟ་བུའི་ཡོན་ཏན་དག་ཐོབ་པ་ཡིན་ན་འདོད་པ་ལས་ལོངས་སྤྱོད་པར་ག་ལ་འགྱུར་སྙམ་དུ་བསམ་ནས་ཅི་དགའ་བར་གནང་བས། བདེ་བྱེད་མ་རྒྱལ་བུ་རྒྱལ་བྱེད་ཀྱི་ཚལ་དུ་སོང་ནས་སྟོན་པའི་སྤྱན་སྔར་རབ་ཏུ་བྱུང་བར་གསོལ་བས། སྐྱེ་དགུའི་བདག་མོ་ལ་གཏད་ནས་རབ་ཏུ་བྱུང་ཞིང་བསྙེན་པར་རྫོགས་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་ཚེ་རྒྱལ་བུ་དེས་ཀྱང༌།བུད་མེད་ཀྱི་འདི་ལྟ་བུའི་ཆོས་རྟོགས་པར་གྱུར་ན་བདག་ཀྱང་ཅིའི་ཕྱིར་རབ་ཏུ་མི་འབྱུང་སྙམ་དུ་བསམ་ནས་ཕ་མ་ལ་གནང་བ་ཞུས་ནས་སྟོན་པའི་སྤྱན་སྔར་རབ་ཏུ་བྱུང་བས་དགྲ་བཅོམ་པའི་འབྲས་བུ་ཐོབ་པར་གྱུར་ཏོ། །དེའི་ཚེ་དགེ་སློང་དག་གིས་དེ་གཉིས་ཀྱི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས་སྔོན་སངས་རྒྱས་འོད་སྲུང་འཇིག་རྟེན་ན་བྱོན་པའི་ཚེ་འདི་གཉིས་ཡུལ་ཝཱ་རཱ་ཎ་སཱི་ན་ཁྱིམ་བདག་ཕྱུག་པོ་བཟའ་མི་གཉིས་སུ་གྱུར་ཏེ། དེ་གཉིས་ལ་བུ་ཚ་མེད་པས་ཤི་ནས་ནོར་རྣམས་རྒྱལ་པོ་ལ་དབང་བར་འགྱུར་བས། ད་ལྟ་ནས་འཇིག་རྟེན་ཕ་རོལ་དུ་བསྐྱལ་བར་བྱའོ་ཞེས་སྨྲས་ཏེ། གཙུག་ལག་ཁང་བརྩིགས་ནས་སངས་རྒྱས་འཁོར་དང་བཅས་པ་ལ་ཕུལ་ཏེ་ཡོ་བྱད་ཐམས་ཅད་ཀྱི་བསྙེན་བཀུར་བྱས་ཤིང་ཕྱིས་གཉིས་ཀ་རབ་ཏུ་བྱུང་ནས་ཚེ་གཅིག་ཚངས་པར་སྤྱོད་པ་སྤྱད་ཀྱང་ཡོན་ཏན་གྱི་ཁྱད་པར་གང་ཡང་མ་ཐོབ་ནས། དེ་གཉིས་ཀྱིས་འཆི་ཁར་སྨོན་ལམ་ཡང་དག་པར་བཏབ་པས། ཚེ་རབས་ཐམས་ཅད་དུ་གཟུགས་བཟང་ཞིང་འབྱོར་པ་དང་ལྡན་པར་སྐྱེས་ལ། ད་རེས་ཀྱི་བསྟན་པ་འདི་ལ་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་དུ་བྱས་སོ་གསུངས།
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ལྷའི་བུ་ནོར་བུའི་འོད་ཅེས་བྱ་བ་ལྷའི་ནོར་བུ་རིན་པོ་ཆེའི་གཞལ་མེད་ཁང་འོད་འབར་བ་དང་བཅས་ཏེ། ནམ་སྲོས་སུ་འོངས་ནས། བཅོམ་ལྡན་འདས་ལ་ལྷའི་མེ་ཏོག་སྣ་ཚོགས་པས་མཆོད་ཅིང་ཞབས་ལ་ཕྱག་བྱས་ཏེ་ཆོས་ཉན་པས་རྒྱུན་དུ་ཞུགས་པའི་འབྲས་བུ་ཐོབ་ནས་ཕྱིར་ལྷའི་ཡུལ་དུ་སོང་ངོ༌། །དེའི་ཚེ་དེའི་འོད་ཀྱིས་རྒྱལ་བྱེད་ཀྱི་ཚལ་ཐམས་ཅད་སྣང་བར་བྱས་པས། ཕྱི་ནང་དགེ་སློང་རྣམས་ཀྱིས་དེའི་དོན་ཞུས་པ་ན་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཝཱ་རཱ་ཎ་སཱིའི་ཁྱིམ་བདག་ཕྱུག་པོ་རྣམ་སྲས་ཀྱི་ནོར་བུ་དང་འགྲན་པ་ཞིག་གིས། སངས་རྒྱས་འོད་སྲུང་གི་དབུ་སྐྲ་དང་སེན་མོ་བླངས་ནས་མཆོད་རྟེན་དང་གཙུག་ལག་ཁང་བརྩིགས་ཤིང༌། མཆོད་རྟེན་དེའི་ཆར་ཁེབ་ལ་ནོར་བུ་རིན་པོ་ཆེ་བཏགས་པས་མཆོད་རྟེན་དང་བཅས་པའི་གཙུག་ལག་ཁང་དེ་མཚན་མོ་ཡང་ཉིན་མོ་བཞིན་དུ་སྣང་བར་གྱུར་ཏོ། །དེ་ནས་གཙུག་ལག་ཁང་དེ་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་ལ་ཕུལ་ཞིང་ཡོ་བྱད་ཐམས་ཅད་ཀྱིས་བསྙེན་བཀུར་བྱས་ཤིང༌། ཚེ་གཅིག་ཏུ་སྐྱབས་སུ་འགྲོ་བ་དང་བསླབ་པའི་གཞི་རྣམས་བསྲུངས་ཏེ་ཚེ་འཕོས་ནས་ལྷའི་ནང་དུ་སྐྱེས་ཏེ་དེའི་ནོར་བུ་རིན་པོ་ཆེའི་གཞལ་མེད་ཁང་ཡང་རང་གྲུབ་ཏུ་བྱུང་ངོ༌། །དེ་མདང་སུམ་འདིར་འོངས་ནས་ཆོས་ཉན་ཏེ་རྒྱུན་ཞུགས་ཀྱི་འབྲས་བུ་ཐོབ་ནས་ཕྱིར་ལྷ་ཡུལ་དུ་སོང་སྟེ་དེའི་གཞལ་མེད་ཁང་གི་འོད་ཀྱི་སྣང་བ་ཡིན་ནོ་གསུངས༑ འདི་རྣམས་ཀྱིས་མཆོད་རྟེན་དང༌། དགེ་འདུན་གྱི་གཙུག་ལག་ཁང་བཞེངས་པའི་ཕན་ཡོན་སོགས་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་ཕྱུག་པོ་རྣམ་སྲས་ཀྱི་ནོར་ལ་འགྲན་པ་ཞིག་གི་ཆུང་མ་དེ་སེམས་ཅན་དང་ལྡན་པར་གྱུར་པ་ན། འཕགས་པ་མ་འགགས་པས་དེ་ཉིད་རང་གི་འདུལ་སྐལ་དུ་གཟིགས་ནས། གཡོག་མེད་པར་ཁྱིམ་བདག་དེའི་ཁྱིམ་དུ་བྱོན་པས། ཁྱིམ་བདག་དེས་བདག་གི་མཆིས་འབྲང་འདི་ལ། གལ་ཏེ་ཁྱེའུ་ཞིག་བཙས་ན་འཕགས་པའི་ཞབས་འབྲིང་དུ་འབུལ་ལོ་ཞུས། དེ་ནས་ཟླ་དུས་ཚང་བ་ན༑ ཁྱེའུ་གཟུགས་བྱད་ལྟ་ན་སྡུག་པ་ལུས་ལ་སྣ་མའི་མེ་ཏོག་གི་དྲི་ཞིམ་བྲོ་བ་ཞིག་བཙས་ཏེ༑ དེ་ཉིད་སྔར་མངལ་དུ་ཞུགས་པ་དང་ཕྱིས་བཙས་པའི་དུས་གཉིས་ཀར་དེའི་ཁྱིམ་དུ་སྣ་མའི་མེ་ཏོག་གི་ཆར་ཡང་འབབ་པར་གྱུར་པས་མིང་སྣ་མའི་མེ་ཏོག་ཏུ་བཏགས། དེ་ཆེར་སྐྱེས་པ་ན་ཡིག་རྩིས་དང་བརྟག་པ་བརྒྱད་སོགས་ལ་ཤིན་ཏུ་བྱང་བར་གྱུར་ཅིང༌། དེར་འཕགས་པ་མ་འགགས་པས་སྔར་གྱི་དམ་བཅའ་དྲན་པར་བསྐུལ་ཏེ། ཕ་མ་གཉིས་ལ་བསླངས་ནས་གཙུང་ལག་ཁང་དུ་ཁྲིད་དེ། རབ་ཏུ་བྱུང་བ་དང་བསྙེན་པར་རྫོགས་པར་བྱས་ནས་ལུང་ཕོག་ཅིང༌༑ དེས་ཀྱང་བརྩོན་པས་དགྲ་བཅོམ་པའི་གོ་འཕང་ཐོབ་སྟེ། དེ་ཡང་རྫུ་འཕྲུལ་དང་མཐུ་ཆེ་ཞིང༌། བསམ་གཏན་དང་རྣམ་ཐར་སོགས་ཀྱི་ཏིང་ངེ་འཛིན་ལ་སྙོམས་པར་འཇུག་པ་དང་ལྡང་བ་ལ་མྱུར་ཏེ། ཁབ་ལན་རེ་འཛུགས་པའི་ཡུན་ཙམ་ལ་ཡང་ཏིང་ངེ་འཛིན་གྱི་སྒོ་དུ་མ་ལ་འཇུག་ཅིང་ལྡང་བར་བྱེད་དོ། །དེ་ནས་ཕྱིས་ཞིག་ན་སྣ་མའི་མེ་ཏོག་དེས་བསམ་པ། བདག་གིས་བཅོམ་ལྡན་འདས་ཀྱི་བཀའ་དྲིན་བསབ་པར་བྱས་ཏེ། སངས་རྒྱས་འཇིག་རྟེན་དུ་བྱོན་པ་ནི་སེམས་ཅན་ལ་ཕན་པའི་དོན་དུ་ཟད་ཀྱི། བདག་གིས་ཀྱང་སེམས་ཅན་ལ་ཕན་པར་བྱའོ་སྙམ་སྟེ། མངོན་ཤེས་ཀྱིས་བརྟགས་པས་ཐོག་མར་རང་གི་ཕ་མ་གཉིས་གདུལ་བར་མཐོང་ནས། རྒྱལ་བུ་རྒྱལ་བྱེད་ཀྱི་ཚལ་ནས་མི་སྣང་བར་གྱུར་ཏེ། རང་གི་ཁྱིམ་དུ་ཕ་མ་གཉིས་ཀྱི་མདུན་ལོགས་ལས་ས་བརྟོལ་ཏེ་བྱང་ནས་སྟེང་གི་ནམ་མཁའ་ལ་འདུག་སྟེ། འབར་བ་ལ་སོགས་པའི་ཆོ་འཕྲུལ་སྣ་ཚོགས་པ་བསྟན་ནས་སྟན་ལ་བབས་ཏེ། ཆོས་བསྟན་པས་ཕ་མ་འཁོར་དང་བཅས་པ་སྟན་དེ་ཉིད་དུ་འཁོད་བཞིན་དུ་འཇིག་ཚོགས་ལ་ལྟ་བའི་རིའི་རྩེ་མོ་མཐོན་པོ་ཉི་ཤུ་ཡེ་ཤེས་རྡོ་རྗེས་བཅོམ་སྟེ། རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་ནས་སྐྱབས་སུ་འགྲོ་བ་དང༌། བསླབ་པའི་གཞི་རྣམས་ལ་གནས་པར་བྱས་ཏེ། སྦྱིན་པ་དག་སྦྱིན་ཞིང་བསོད་ནམས་དག་བྱེད་པར་གྱུར་ཏོ། །དེར་དགེ་སློང་རྣམས་ཀྱིས་བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པས། དེ་ནི་སྨོན་ལམ་གྱི་དབང་གིས་ཏེ། སྔོན་སངས་རྒྱས་འོང་སྲུང་འཇིག་རྟེན་དུ་བྱོན་པའི་ཚེ། ཡུལ་ཝཱ་རཱ་ཎ་སཱིའི་ཁྱིམ་བདག་ཕྱུག་པོ་ཞིག་གི་ཁྱེའུ་གྱུར་ཏེ་དེ་ཆེར་སྐྱེས་པ་ན་སངས་རྒྱས་ཀྱི་བསྟན་པ་ལ་དད་པས་རབ་ཏུ་བྱུང་ཞིང༌།སྡེ་སྣོད་གསུམ་ལ་བསླབས་པས་རིགས་པ་དང་གྲོལ་བའི་སྤོབས་པ་ཅན་དུ་གྱུར་ནས། ཕ་མ་གཉིས་ཀྱང་དད་པ་ཕུན་སུམ་ཚོགས་པ་ལ་བཀོད་དེ་སྐྱབས་འགྲོ་དང་བསླབ་པའི་གཞི་རྣམས་ཀྱང་བྱིན་ནས། བསོད་ནམས་ཀྱི་ལས་ལ་བསྐུལ་ལོ། །ཕྱིས་ཞིག་ན་དེས་བསམ་པ་བདག་གི་ཐོས་པའི་སྒོ་ནས་བྱ་བ་གང་ཡིན་པ་དེ་ནི་བྱས་ཟིན་གྱིས། ད་ནི་བདག་གིས་དགེ་འདུན་གྱི་ཞལ་ཏ་བྱའོ་སྙམ་ནས། ཕ་མ་གཉིས་དང་བྲམ་ཟེ་དང་ཁྱིམ་བདག་དད་པ་ཅན་གཞན་དག་ལ་བསྐུལ་ཏེ། དགེ་འདུན་རྣམས་ལ་ཁ་ཟས་རྣམ་པ་སྣ་ཚོགས་པ་དང་གོས་དང་མལ་སྟན་ན་བའི་གསོས་སྨན་གྱི་རིགས་དང་ཁབ་ཀྱང་ཕུལ་ལོ། །དེ་བཞིན་དུ་དབུ་སྐྲ་དང་སེན་མོའི་མཆོད་རྟེན་རྣམས་ལ་ཏིལ་མར་དང་སྤོས་ཀྱིས་བྱུག་པ་དང༌། མར་མེ་དང་སྣ་མའི་མེ་ཏོག་ཕྲེང་བ་སོགས་ཀྱིས་མཆོད་ཅིང༌། དགེ་བའི་རྩ་བ་དེས། གང་དུ་སྐྱེས་ཀྱང་རིགས་མཐོ་བར་སྐྱེས་ཏེ་ཕྱུག་ཅིང་ལོངས་སྤྱོད་དང་ལྡན་པ་དང༌། ལུས་ལ་སྣ་མའི་དྲི་བྲོ་ཞིང་ཁྱིམ་དུ་སྣ་མའི་མེ་ཏོག་གི་ཆར་འབབ་པ་དང༌། སངས་རྒྱས་ཤཱཀྱ་ཐུབ་པ་མཉེས་པར་བྱས་ནས། བསྟན་པ་ལ་རབ་ཏུ་བྱུང་ཞིང་དགྲ་བཅོམ་པ་ཐོབ་སྟེ་ཤེས་རབ་རྣོ་བ་དང་སྙོམས་འཇུག་གྲུབ་སྟེ་ཁབ་ལན་རེ་འཛུགས་པའི་ཡུན་ཙམ་ལའང་ཏིང་ངེ་འཛིན་གཞན་དང་གཞན་ལ་འཇུག་ཅིང་ལྡང་བར་གྱུར་ཅིག་ཅེས་སྨོན་ལམ་དུ་གདབ་ཅིང༌། ཕ་མ་གཉིས་ཀྱིས་ཀྱང༌། ཁྱོད་ཁོ་ན་བདག་གཉིས་ཀྱིས་བུར་གྱུར་ཅིང་ཁྱོད་ལ་བརྟེན་ཏེ་སངས་རྒྱས་བཅོམ་ལྡན་འདས་མཉེས་པར་བྱེད་པར་གྱུར་ཅིག་ཅེས་སྨོན་ལམ་བཏབ་པ་སྟེ། དེའི་དུས་ཀྱི་དགེ་སློང་དེ་ནི་སྣ་མའི་མེ་ཏོག་དང༌༑ དེ་དུས་ཀྱི་ཕ་མ་གཉིས་པོའང་ད་ལྟའི་ཕ་མ་གཉིས་ཏེ་ཇི་ལྟར་སྨོན་པ་བཞིན་གྲུབ་བོ་གསུངས༑ འདིས་ཀྱང་ཆོས་བཞིན་དུ་ཞལ་ཏ་བགྱིས་པ་དང་དཀོན་མཆོག་མཆོད་པའི་ཕན་ཡོན་སོགས་བསྟན་པ་ཡིན་ནོ། །
༈ ཡང་བཅོམ་ལྡན་འདས་སྔ་དྲོའི་དུས་ཀྱིས་ཚེ་གྲོང་ཁྱེར་མཉན་ཡོད་དུ་བསོད་སྙོམ་ལ་ཕེབས་པའི་ཚེ། ཁྱིམ་བདག་གཅིག་གིས་རོ་བརྒྱ་དང་ལྡན་པའི་ལ་དུ་འགྲང་ཚད་གཅིག་ཕུལ་བ་ལ་བྲམ་ཟེའི་ཁྱེའུ་གཅིག་ཆགས་ནས། ཀྱེ་གཽ་ཏ་མ་བདག་ལ་ལ་དུ་དེ་བྱིན་ཅིགཅེས་སྨྲས་པ་དང༌། བཅོམ་ལྡན་འདས་ཀྱིས་ཁྱེའུ་གལ་ཏེ་ཁྱོད་ཀྱིས་འདི་སྐད་དུ་ལ་དུ་འདི་བདག་ལ་མི་དགོས་སོ་ཞེས་བྱས་ན་དེའི་འོག་ཏུ་ངས་སྦྱིན་ནོ་ཞེས་གསུངས་པས། ཁྱེའུས་ཀྱང་དེ་ལྟར་སྨྲས་ཏེ་ལ་དུ་སྩལ་ལོ། །དེ་ཁྱིམ་བདག་མགོན་མེད་ཟས་སྦྱིན་གྱིས་མཐོང་ནས། བཅོམ་ལྡན་འདས་ནི་བསོད་སྙོམས་གཞན་བཞེས་མི་སྲིད་དེ་དེ་ནི་གནས་མེད་ཅིང་སྐབས་མ་ཡིན་ནོ་སྙམ་དུ་རིག་ནས། བྲམ་ཟེའི་ཁྱེའུ་དེ་ལོགས་སུ་བཀར་ནས་དེ་ལ་ཀཱར་ཥ་པ་ཎ་ལྔ་བརྒྱ་བྱིན་ཏེ། ལ་དུ་དེ་བཅོམ་ལྡན་འདས་ལ་སླར་འབུལ་དུ་བཅུག་གོ །དེར་དགེ་སློང་རྣམས་ཐེ་ཚོམ་དུ་གྱུར་ནས་བཅོམ་ལྡན་འདས་ལ་གསོལ་པ་ན་བཀའ་སྩལ་པ། དགེ་སློང་དག་བྲམ་ཟེ་དེས་ཚེ་རབས་སྟོང་ཕྲག་དུ་མར་བླངས་པའི་འདུ་ཤེས་ཀུན་ཏུ་བསྟེན་ཅིང་བསྒོམས་ཏེ། མང་དུ་བྱས་ནས་འདི་རྟག་ཏུ་གཞན་འབའ་ཞིག་ལ་རེ་བར་གྱུར་པས་ན། ངས་འདི་ད་ལྟར་ལ་དུས་བྲིད་ནས་བླངས་པའི་འདུ་ཤེས་བཟློག་སྟེ། འདི་ཉིད་འདིའི་རབ་ཏུ་འབྱུང་བ་དང༌། ཕུང་པོ་ཡོངས་སུ་སྤོང་བའི་རྒྱུར་འགྱུར་ཏེ་མ་འོངས་པའི་དུས་ན་ཡང་དག་པར་རྫོགས་པའི་སངས་རྒྱས་རི་བོ་ཞེས་བྱ་བ་ཞིག་འབྱུང་བར་འགྱུར་ཏེ༑ དེའི་དུས་སུ་བྲམ་ཟེ་འདིས་མིའི་ལུས་ཐོབ་ནས༑ རྒྱུ་འདི་ཁོ་ནས་རབ་ཏུ་བྱུང་སྟེ་དགྲ་བཅོམ་པ་ཉིད་མངོན་དུ་བྱེད་པར་འགྱུར་རོ་གསུངས།འདིས་ནི་འདོད་པའི་ཉེས་དམིགས་དང་ཆོག་ཤེས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཡུལ་ཏཀྵཱ་ཤཱི་ལ་ན། རྒྱལ་པོ་པདྨའི་སྙིང་པོ་ཅན་གྱི་བུ་མོ་འདུས་མོ་ཞེས་བྱ་བ་གཟུགས་བཟང་ཞིང་ལྟ་ན་སྡུག་པ། ཤེས་རབ་ཕུལ་དུ་གྱུར་པས་གཞུང་སྨྲ་བ་ཐམས་ཅད་ཚར་གཅོད་པ་ལ་ཐོགས་པ་མེད་པ་ཞིག་ཡོད་པ་དེས༑ རང་གི་ཕ་ལ་སུས་གཞུང་བརྩད་པས་བདག་ཐུབ་པར་ནུས་པ་དེ་ལ་བདག་སྩོལ་ཅིག་ཅེས་གསོལ་ཞིང༌། ཡབ་རྒྱལ་པོས་ཀྱང་དེ་ལྟར་བསྒྲགས་པས། ཕྱོགས་ཐ་དག་ནས་གཞུང་སྨྲ་བ་རྣམས་འདུས་ཏེ་བརྩད་ཀྱང་ཐམས་ཅད་བུ་མོ་དེས་ཚར་བཅད་པར་བྱས་སོ། །དེའི་ཚེ་ལྷོ་ཕྱོགས་ན་གཞུང་སྨྲ་བ་རེའུ་ཞེས་བྱ་བ་བསྟན་བཅོས་ཐམས་ཅད་ཁོང་དུ་ཆུད་ཅིང་གཟུགས་བྱད་བཟང་ལ་ལྟ་བས་ཆོག་མི་ཤེས་པ་ཞིག་ཡོད་པ་དེ་དེར་ཕྱིན་པ་ན། བུ་མོ་དེས་མཐོང་མ་ཐག་ཏུ་ཡིད་དབང་མེད་དུ་ཕྲོགས་ཏེ་བདག་གི་ཁྱིམ་ཐབ་འདི་འདྲ་བ་གཞན་གང་ནས་ཀྱང་མི་རྙེད་པས་འདི་འབའ་ཞིག་ཁྱིམ་ཐབ་ཏུ་དགུག་པར་བྱའོ་སྙམ་ནས། བརྩད་པ་ན་བདག་ཉིད་ཐུབ་པར་བྱས་སོ། །དེ་ནས་རྒྱལ་པོ་ཡང་མགུ་ནས་དེ་ལ་བྱིན་ཏེ་འབྱོར་པ་ཆེན་པོ་དང་ལྡན་པར་བྱས་སོ། །དེ་ནས་དེ་གཉིས་འདུས་པར་གྱུར་པ་ལས། ནམ་ཞིག་ན་ཁྱེའུ་ལྟ་ན་སྡུག་པ་ཞིག་བཙས་ཏེ་མིང་འདུས་པའི་ཀཱཏྱ་ན་ཞེས་བྱ་བར་བཏགས་སོ། །དེ་ཆེར་སྐྱེས་ནས་རིགས་པའི་གནས་བཅོ་བརྒྱད་ལ་བྱང་བར་བྱས་ཤིང་ལོ་བཅུ་དྲུག་ལོན་པ་ན་བསྟན་བཅོས་ཐམས་ཅད་རྟོགས་ཏེ། གཞུང་སྨྲ་བ་ཐམས་ཅད་ཚར་བཅད་ནས་འཛམ་བུའི་གླིང་ན་བདག་དང་མཉམ་པ་ཡང་མེད་ན་ལྷག་པ་ལྟ་ཅི་སྨོས་སྙམ་དུ་སྙེམས་པས་སྐྱེ་བོ་ཕལ་མོ་ཆེ་ཁྱད་དུ་གསོད་པར་བྱེད་པ་ན། དགེ་བསྙེན་ཞིག་གིས་དེའི་དྲེགས་པ་གཞོམ་པའི་ཕྱིར། སངས་རྒྱས་བཅོམ་ལྡན་འདས་ཀྱི་བསྔགས་པ་བརྗོད་པ་ན། དེ་སངས་རྒྱས་ཀྱི་མཚན་ཐོས་པ་ཙམ་གྱིས་དགའ་བ་ཆེར་སྐྱེས་ཏེ་ཕ་མ་ལ་གསོལ་ཞིང༌། ཕ་མས་ཀྱང་ཁྱིམ་གྱི་ལོངས་སྤྱོད་མཐའ་དག་སྦྱིན་པ་དང་བསོད་ནམས་ཀྱི་ཞིང་དུ་བཏང་ནས། གསུམ་ཀ་ཡུལ་དབུས་སུ་དོང་སྟེ༑ རྒྱལ་བྱེད་ཀྱི་ཚལ་དུ་ཞུགས་པ་དང༌། རྒྱང་མ་ནས་བཅོམ་ལྡན་འདས་ཀྱི་མཚན་དཔེའི་སྐུ་མཆོག་མཐོང་བ་ན། དགེ་སློང་བསམ་གཏན་ལ་ལོ་བཅུ་གཉིས་སུ་གོམས་པར་བྱས་པ་བས་ཀྱང་ཆེས་ཁྱད་པར་དུ་འཕགས་པའི་དགའ་བ་དང་བདེ་བ་སྐྱེས་དེ་དྲུང་དུ་ཕྱིན་ནས་ཞབས་ལ་ཕྱག་བྱས་ཏེ་འཁོད་པ་དང༌། བཅོམ་ལྡན་འདས་ཀྱིས་ཀྱང་དེ་རྣམས་ཀྱི་བསམ་པ་དང་བག་ལ་ཉལ་དང་ཁམས་དང་རང་བཞིན་ཐུགས་སུ་ཆུད་ནས་དེ་དག་དང་མཐུན་པར་ཆོས་བསྟན་པས། དེ་རྣམས་སྟན་དེ་ཉིད་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ཅིང༌༑ ཀུན་གྱིས་རབ་ཏུ་བྱུང་བར་གསོལ་པ་དང་སྟོན་པས་ཚུར་ཤོག་གིས་གཉིས་པོ་བསྙེན་པ་རྫོགས་ཤིང་འདུས་མོ་ཡང་སྐྱེ་དགུའི་བདག་མོ་ཆེན་མོ་ལ་གཏད་དེ་བསྙེན་པར་རྫོགས་ནས། གསུམ་ཆར་གྱིས་བརྩོན་འགྲུས་བརྩམས་པས་དགྲ་བཅོམ་པའི་གོ་འཕང་ཐོབ་བོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་ནས་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། བྲམ་ཟེའི་ཁྱེའུ་ཞིག་བསྟན་པ་ལ་དད་པ་རྙེད་ནས་རབ་ཏུ་བྱུང་ཞིང་དགེ་སློང་སྡེ་སྣོད་གསུམ་པ་ཆོས་སྨྲ་བ་པོར་གྱུར་ཏེ། དེས་རང་གི་ཕ་མ་གཉིས་དད་པ་ཕུན་སུམ་ཚོགས་པ་ལ་བཀོད་དེ་སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་གནས་པར་བྱས་ནས། ཕྱིས་ཞིག་ན་དགེ་སློང་དེས་དགེ་འདུན་གྱི་ཞལ་ཏ་བ་བགྱིས་ཏེ། རང་གི་ཕ་མ་དང་སྦྱིན་བདག་གཞན་དག་ལ་ཡང་བསྐུལ་ནས། སངས་རྒྱས་འཁོར་དང་བཅས་པ་ལ་བསྙེན་བཀུར་ཞིང༌། དབུ་སྐྲ་དང་སེན་མོའི་མཆོད་རྟེན་རྣམས་ལའང་བཀུར་སྟི་བྱས་ནས་སྨོན་ལམ་བཏབ་སྟེ། དེ་གང་ལས་རབ་ཏུ་བྱུང་བའི་མཁན་པོ་དེས་ནི་ལོ་བཅུ་དྲུག་ལོན་པ་ན་བསྟན་བཅོས་ཐམས་ཅད་རྟོགས་ནས་གཞུང་སྨྲ་བ་ཐམས་ཅད་ཚར་བཅད་ཅིང༌། དེའི་ཕ་མ་གཉིས་ཀྱང་གཞུང་སྨྲ་བའི་མཆོག་ཏུ་གྱུར་ནསགཞུང་སྨྲ་བ་ཐམས་ཅད་ཚར་བཅད་པ་ཞིག་ཡིན་པས། མ་འོངས་པ་ན་བདག་ཀྱང་ཚུལ་དེ་དང་མཐུན་པར་གྱུར་ཏེ། སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ཞིང་དགྲ་བཅོམ་པ་ཐོབ་པར་གྱུར་ཅིག་ཅེས་བྱས་ལ༑ དེའི་ཕ་མ་གཉིས་ཀྱིས་ཀྱང༌། དེའི་ཚེ་བདག་ཅག་གཉིས་ཀྱང་ཁྱོད་ཀྱི་ཕ་མ་དང་གཞུང་སྨྲ་བའི་མཆོག་ཏུ་གྱུར་ཅིང་ཁྱོད་ལ་བསྟེན་ནས་སངས་རྒྱས་མཉེས་པ་དང་ཆོས་ཐོས་ནས་དགྲ་བཅོམ་པའི་གོ་འཕང་མངོན་དུ་བྱེད་པར་གྱུར་ཅིག་ཅེས་སྨོན་ལམ་བགྱིས་པས་ད་ལྟ་གསུམ་ཆར་གྱིས་སྨོན་པ་བཞིན་དུ་འབྲས་བུ་མངོན་དུ་བྱས་པར་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་གཅིག་ལ་བུ་འཕྱེ་བོ་ཞིག་ཡོད་དེ་དེ་ཆེར་སྐྱེས་པ་ན་ཚེམ་བུ་བྱེད་པ་ལ་ཤིན་ཏུ་མཁས་པར་གྱུར་ནས་ལས་དེས་འཚོ་བ་ལ། དུས་ནམ་ཞིག་གི་ཚེ་ཁྱིམ་བདག་གཞན་ཞིག་གི་ཆུང་མས་ཞྭ་གོས་སོགས་གཞན་ལས་གཡར་ཏེ་དུས་སྟོན་ཞིག་ཏུ་ཕྱིན་པ་ན་དེའི་ཞྭ་སྟོར་བས་ཁྱིམ་ཐབ་གཞན་ཞིག་ཏུ་སོང་བའི་ཤུལ་དུ་ཚེམ་བུ་མཁན་དེ་ནང་དུ་བླངས་ནས་ཞྭ་དེ་དྲུབ་ཏུ་བཅུག་པ་ན་ཁྱིམ་ཐབ་དེ་འོང་ནས་སྒོ་བརྡུང་བ་ན། ཆུང་མ་དེ་ཤིན་ཏུ་སྐྲག་ནས་ཚེམ་བུ་མཁན་དེ་གཟེབ་གཅིག་གི་ནང་དུ་བཅུག་སྟེ་ཁ་རྒྱས་བཏབ་ནས་ཕུག་ཅིག་ཏུ་བཞག་གོ །དེ་ནུབ་རྐུན་པོ་ཞིག་བྱུང་ནས༑ ཁྱིམ་ཕུག་སྟེ་ནང་དུ་ཉུལ་བ་དང༌། གཟེབ་དེ་ཟིན་ནས་ཁྱེར་ཏེ་ཕྱིན་པ་ན། ལམ་དུ་ཟླ་བའང་ཤར་བར་གྱུར་ཏེ། དེའི་ཚེ་གཟེབ་ཀྱི་ནང་ནས་འཕྱེ་བོས་གཅིན་ཤོར་ཏེ་ཕྱི་རོལ་དུ་ཟག་པ་ན། འདིའི་ནང་དུ་ནོར་བུ་ཆུ་ཤེལ་ཡོད་ངེས་བསམ་སྟེ་ཤིན་ཏུ་དགའ་ནས་ནགས་ཁྲོད་དུ་ཁྱེར་ཏེ་མི་རྒོད་གཞན་རྣམས་ཀྱི་སར་ཕྱིན་ནས་གཏམ་སྨྲས་ཏེ་གཟེབ་ཀྱི་ཁ་ཕྱེ་བ་ན་འཕྱེ་བོ་ཞིག་བཅུག་པར་མཐོང་ནས། མི་རྒོད་གཞན་རྣམས་ཀྱིས་དཔྱས་པས། དེ་ཁྲོས་པར་གྱུར་ཏེ་ད་ནི་མི་འདི་གནོད་སྦྱིན་ལ་མཆོད་པར་བྱའོ་ཞེས་སྨྲས་ཏེ། གནོད་སྦྱིན་དེའི་མདུན་དུ་སྦྱིན་སྲེག་གི་ཐབ་དང་རྫས་བསགས་ནས། རལ་གྲི་རྣོན་པོ་ཐོགས་ཏེ་མི་དེ་ཉིད་མཆོད་པར་རྩོམ་པ་ན། མི་དེས་ཀྱང་དེ་ལྟར་ཤེས་ནས་རབ་ཏུ་འཇིགས་ཤིང་སངས་རྒྱས་བཅོམ་ལྡན་འདས་ལ་སྐྱབས་སུ་གསོལ་པས། བཅོམ་ལྡན་འདས་ཀྱིས་ཀྱང་དེ་དག་འདུལ་བའི་དུས་ལ་བབ་པར་དགོངས་ནས་ལྷའི་ཆ་ལུགས་སུ་སྤྲུལ་ཏེ་དེར་བཞུགས་པ་ན། མི་རྒོད་ལྔ་བརྒྱ་པོས་བདག་ཅག་ལ་ལྷའི་གཟུགས་དངོས་སུ་བསྟན་ཏོ་སྙམ་དུ་སེམས་ཏེ་ཐལ་མོ་སྦྱར་ཏེ་བཀའ་ཅི་བསྩལ་ཞེས་གསོལ་པ་དང༌། ང་ལ་མིས་མཆོད་མི་དགོས་ཀྱི་འདི་ཐོངས་ལ་ཆོས་ཉོན་ཅིག་ཅེས་བཀའ་སྩལ་ཏེ་དེ་དག་གི་ཁམས་དབང་བསམ་པ་དང་མཐུན་པའི་ཆོས་བསྟན་པས་མི་རྒོད་ལྔ་བརྒྱ་པོ་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ཅིང༌།འཕྱེ་བོ་དེས་ཀྱང་ཕྱིར་མི་འོང་བའི་འབྲས་བུ་མངོན་དུ་བྱས་སོ། །དེ་ནས་དེ་དག་གིས་བདེན་པ་མཐོང་བ་དང་ལྷའི་ཆ་ལུགས་དེ་མི་སྣང་བར་མཛད་ནས་བཅོམ་ལྡན་འདས་ཀྱི་སྐུ་དངོས་སུ་བསྟན་པས། དེ་དག་ལྷག་པར་ཡང་དགའ་བར་གྱུར་ནས་རབ་ཏུ་བྱུང་བར་གསོལ་པ་དང༌༑ སྟོན་པས་མི་རྒོད་ལྔ་བརྒྱ་པོ་ཚུར་ཤོག་གིས་བསྙེན་པར་རྫོགས་ཤིང་ལུང་ཕོག་སྟེ། དེ་དག་གིས་འབད་པས་དགྲ་བཅོམ་པའི་གོ་འཕང་ཐོབ་བོ། །དེའི་ཚེ་འཕྱེ་བོས་ཀྱང་བདག་གི་ལུས་འདི་འདྲ་བར་མ་གྱུར་ན་རབ་ཏུ་བྱུང་བར་བྱ་སྟེ་སྙམ་པའི་མོད་ལ་ལུས་ཡོངས་སུ་རྫོགས་ཤིང་རངས་པར་གྱུར་ཏེ་རབ་ཏུ་དགའ་བའི་ཡིད་ཀྱིས་བསྙེན་པར་རྫོགས་ཏེ་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་ཚེ་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་བསྟན་པ་ལ། ཝཱ་རཱ་ཎ་སཱིར་ཁྱིམ་བདག་སྤུན་གཉིས་ཡོད་པའི་ཕུ་བོས་ནི་སངས་རྒྱས་ཀྱི་སྤྱན་སྔར་ཆོས་ཐོས་པས་ཕྱིར་མི་འོང་གི་འབྲས་བུ་མངོན་དུ་བྱས་ནས་ཁྱིམ་ན་འདུག་ཅིག་དགེ་བའི་ལ་ལ་བརྩོན་པར་བྱེད་དོ། །ནུ་བོས་ནི་ཞིང་ལས་བྱེད་དེ་ཤིན་ཏུ་ངལ་ཞིང་དུབ་པ་ན། ཕུ་བོ་ལ་ཁྲོས་ཏེ་བདག་ནི་འདི་བཞིན་དུ་སྡུག་བསྔལ་ཏེ་ལས་བྱེད་ན་ཁྱོད་ནི་འཕྱེ་བོ་སྟེ་ཞ་བོ་བཞིན་དུ་ཁྱིམ་ན་ཉལ་ཏེ་འདུག་གམ་ཞེས་སྨྲས་པས།ཕུ་བོ་ཕྱིར་མི་འོང་དེས་ནུ་བོ་ལ་བརྩེ་བའི་སླད་དུ། དེའི་མདུན་མཁར་རྫུ་འཕྲུལ་སྣ་ཚོགས་པ་བསྟན་ནས། ཁྱོད་ཀྱིས་ང་ལ་ཚིག་རྩུབ་སྨྲས་པའི་ཉེས་པ་དེ་བཤགས་པར་གྱིས་ཤིག་འཁོར་བ་ན་འཁོར་ཞིང་སྡུལ་བསྔལ་ཆེན་པོ་རྙེད་ཏ་རེ། ཞེས་གསུངས་པས་ནུ་བོ་དེ་ཡང་འགྱོད་པ་ཆེན་པོ་སྐྱེས་ཏེ་ཕུ་བོའི་རྐང་པར་ཕྱག་འཚལ་ནས་བཟོད་གསོལ་བྱས་སྟེ། གཉིས་ཀས་ཁྱིམ་སྤངས་ཏེ་རབ་ཏུ་བྱུང་བས་ཕུ་བོས་དགྲ་བཅོམ་པའི་གོ་འཕང་ཐོབ་ཅིང༌། ནུ་བོས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཀར་སྨོན་ལམ་བཏབ་སྟེ། བདག་གིས་ཕུ་བོ་ལ་ཚིག་ངན་པར་སྨྲས་པའི་རྣམ་སྨིན་ཉམས་སུ་མི་མྱོང་ཞིང༌། གལ་ཏེ་མྱོང་ནའང་རབ་ཏུ་བྱུང་བར་འདོད་པའི་མོད་ལ་སངས་པ་དང་མ་འོངས་ཤཱཀྱའི་བསྟན་པ་ལ་འབྲས་བུ་ཐོབ་པར་གྱུར་ཅིགཅེས་སྨོན་ནོ། །ལས་ཀྱི་རྒྱུ་དེས་གང་དུ་སྐྱེས་ཀྱང་འཕྱེ་བོར་གྱུར་ལ། སྨོན་ལམ་དང་ཚངས་པར་སྤྱོད་པའི་འབྲས་བུས་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་པ་དང༌། མི་རྒོད་ལྔ་བརྒྱ་པོ་འདི་ཐམས་ཅད་ད་ལྟ་འབའ་ཞིག་ཏུ་མ་ཟད་སྔོན་ཡང་འཕྱེ་བོ་འདི་ལ་བརྟེན་ནས་རབ་ཏུ་བྱུང་སྟེ་བསམ་གཏན་བཞི་དང་མངོན་ཤེས་ལྔ་ཡང་བསྐྱེད་པ་ཡིན་ཏེ། སྔོན་ནགས་ཁྲོད་གཅིག་ན་མི་རྒོད་ལྔ་བརྒྱ་པོ་འདི་དག་མི་རྒོད་དུ་གྱུར་ཅིང༌། འཕྱེ་བོ་འདི་མི་ཞིག་ཏུ་གྱུར་པ་བཟུང་སྟེ་གནོད་སྦྱིན་མཆོད་པར་རྩོམ་པ་ན། མི་དེས་དཀའ་ཐུབ་ཀྱི་ནགས་ཤིག་ན་དྲང་སྲོང་ཞིག་ཡོད་པ་དེ་ལ་སྐྱབས་གསོལ་པ་ན། དྲང་སོང་དེ་ལ་དགའ་བའི་ལྷ་ཞིག་གིས་སྦྲན་ནས། མི་རྒོད་རྣམས་ཀྱང་ཐད་དུ་འོངས་ཏེ་ཆོས་བསྟན་པས། མི་རྒོད་དེ་དག་དད་ནས་དྲང་སྲོང་གི་ཐད་དུ་རབ་ཏུ་བྱུང་སྟེ། བསམ་གཏན་བཞི་དང་མངོན་ཤེས་ལྔ་བསྐྱེད་དོ། །དེའི་དུས་ཀྱི་དྲང་སྲོང་དེ་ནི་ང་ཉིད་ཡིན་ནོ་གསུངས། འདིས་ནི་ངག་གི་ཉེས་པར་སྤྱོད་པའི་འབྲས་བུ་དང་ཚངས་སྤྱོད་ཀྱི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་ཏེ་གྲོང་ཁྱེར་དུ་བསོད་སྙོམས་ལ་གཤེགས་པའི་ཚེ། བྲམ་ཟེ་ཞིག་མཆོད་སྦྱིན་བྱེད་པར་འདོད་དེ་ཤིང་རྟ་ལ་ཞོན་ནས་འོང་བ་དང་ལམ་དུ་ཕྲད་ནས། བྲམ་ཟེ་དེ་དགའ་བ་སྐྱེས་ཏེ་བཅོམ་ལྡན་འདས་ལ་བསྐོར་བ་བྱས་ནས་སོང་ངོ༌༑ ༑དེའི་སྐབས་སུ་བཅོམ་ལྡན་འདས་ཀྱིས་ཞལ་འཛུམ་པ་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་གང་གི་ཚེ་ཞལ་འཛུམ་པ་མཛད་པའི་ཆོས་ཉིད་དེ། དེའི་ཚེ་ཞལ་ནས་འོད་ཟེར་སྔོན་པོ་དང་སེར་པོ་དང༌། དམར་པོ་དང༌། དཀར་པོ་རྣམས་བྱུང་ནས་ཁ་ཅིག་ནི་འོག་ཏུ་འགྲོ། ཁ་ཅིག་ནི་སྟེང་དུ་འགྲོའོ། །འོག་ཏུ་འགྲོ་བ་གང་ཡིན་པ་དེ་དག་ནི་སེམས་ཅན་དམྱལ་བའི་རིས་རྣམས་སུ་སོང་ནས། དེ་དག་ཚ་གྲང་གི་སྡུག་བསྔལ་སོགས་ཞི་བར་བྱས་ཏེ། དེ་དག་སངས་རྒྱས་ལ་དམིགས་པའི་དྲན་པ་རྙེད་དེ་དགའ་བའི་སེམས་བསྐྱེད་པས་མཐོ་རིས་ལྷ་དང་མི་རྣམས་ཀྱི་ནང་དུ་འཕོས་ཏེ་བདེན་པ་མཐོང་བའི་སྣོད་རུང་བྱེད་དོ། །སྟེང་དུ་འགྲོ་བ་རྣམས་འགོ་རྣམས་འོག་མིན་གྱི་ལྷ་རྣམས་ཀྱི་བར་དུ་སོང་ནས་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་སྒྲ་སྒྲོགས་ཤིང༌། ངེས་པར་འབྱུང་བ་བརྩམ་པར་གྱིས། །སངས་རྒྱས་བསྟན་ལ་སྦྱོར་བར་གྱིས། །འདམ་བུའི་ཁྱིམ་ན་གླང་ཆེན་བཞིན། །འཆི་བདག་སྡེ་ནི་གཞོམ་པར་གྱིས། །གང་ཞིག་ཆོས་འདུལ་འདི་ཉིད་ལ། །བག་ཡོད་སྤྱོད་པར་བྱེད་པ་ནི། །སྐྱེ་བའི་འཁོར་བ་རབ་སྤངས་ནས། །སྡུག་བསྔལ་ཟད་པར་བྱེད་པར་འགྱུར། །ཞེས་ཚིགས་སུ་བཅད་པ་གཉིས་པོའང་བརྗོད་པར་བྱེད་དོ། །དེ་ནས་འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བསྐོར་ནས༑ བཅོམ་ལྡན་འདས་ཀྱི་ཕྱི་བཞིན་འབྲང་སྟེ། གལ་ཏེ་བཅོམ་ལྡན་འདས་ཀྱིས་འདས་པའི་ལས་ལུང་སྟོན་པར་བཞེད་ན་ནི་བཅོམ་ལྡན་འདས་ཀྱི་སྣམ་ལོགས་ཏེ་རྒྱབ་ལོགས་མི་སྣང་བར་འགྱུར་རོ། །དེ་བཞིན་དུ་མ་འོངས་པའི་ལས་ལུང་སྟོན་པར་མདུན་ལོགས་སུ་དང༌།སེམས་ཅན་དམྱལ་བར་སྐྱེ་བར་ལུང་སྟོན་པར་ཞབས་ཀྱི་མཐིལ་དུ་དང༌། དུད་འགྲོ་སྐྱེ་བར་ཞབས་ཀྱི་རྟིང་པར་དང༌། ཡི་དྭགས་སྐྱེ་བར་ཞབས་ཀྱི་མཐེ་བོང་དང༌། མིར་སྐྱེ་བར་པུས་མོ་གཉིས་སུ་དང༌། སྟོབས་ཀྱི་འཁོར་ལོས་སྒྱུར་བར་ཕྱག་གཡོན་པའི་མཐིལ་དང༌། འཁོར་ལོས་སྒྱུར་བའི་རྒྱལ་པོར་ཕྱག་གཡས་པའི་མཐིལ་དང༌། ལྷར་སྐྱེ་བར་ལྟེ་བ་དང༌། ཉན་ཐོས་ཀྱི་བྱང་ཆུབ་ཏུ་ཞལ་དང༌། རང་སངས་རྒྱས་ཀྱི་བྱང་ཆུབ་ཏུ་སྨིན་མཚམས་ཀྱི་མཛོད་སྤུར་དང༌། བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་ལུང་སྟོན་པར་བཞེད་ན་ནི་དབུའི་གཙུག་ཏོར་དུ་མི་སྣང་བར་འགྱུར་རོ། །དེ་ནས་འོད་ཟེར་དེ་དག་གིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ་བཅོམ་ལྡན་འདས་ཀྱི་མཛོད་སྤུར་མི་སྣང་བར་གྱུར་ཏོ། །དེ་ནས་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ཏེ། ཚིགས་སུ་བཅད་པའི་དབྱངས་ཀྱིས་བསྟོད་པ་སྔོན་དུ་འགྲོ་བས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་སྟོན་པར་མི་མཛད། འཛུམ་པ་མཛད་པའི་རྒྱུ་གང་ལགས་རྐྱེན་གང་ལགས་ཞེས་གསོལ་པ་དང༌། བཀའ་སྩལ་པ༑ ཀུན་དགའ་བོ་དེ་དེ་བཞིན་ནོ། །དེ་དེ་བཞིན་ཏེ་དེ་བཞིན་གཤེགས་པ་རྣམས་ནི་རྒྱུ་དང་རྐྱེན་མེད་པར་འཛུམ་པ་མི་མཛད་དོ། །ཀུན་དགའ་བོ། བྲམ་ཟེ་གང་གིས་དེ་བཞིན་གཤེགས་པ་ལ་བསྐོར་བ་བྱས་ཏེ་སོང་བ་དེའི་དགེ་བའི་རྩ་བས་བསྐལ་པ་བཅུ་གསུམ་གྱི་བར་དུ་ལོག་པར་ལྟུང་བར་མི་འགྱུར་ཏེ། ལྷ་དང་མིའི་ནང་དུ་ཉིང་མཚམས་སྦྱར་ཞིང་སྲིད་པ་ཐ་མར་ཡང་མིར་སྐྱེ་བ་ཐོབ་སྟེ་རབ་ཏུ་བྱུང་བར་འགྱུར་ལ། དེས་སློབ་དཔོན་མེད་པ་དང་མན་ངག་མེད་པར་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་མངོན་དུ་བྱས་ནས་རང་སངས་རྒྱས་ཀྱི་བྱང་ཆུབ་མངོན་སུམ་དུ་བྱེད་པར་འགྱུར་ཏེ། རང་སངས་རྒྱས་བསྐོར་བྱེད་ཅེས་བྱ་བར་འགྱུར་རོ། །འདིའི་སྦྱིན་པར་བྱས་པའི་ཆོས་ནི་དེ་ཡིན་ནོ་གསུངས།
༈ ཡང་སྟོན་པ་མཉན་ཡོད་དུ་བསོད་སྙོམས་མཛད་ནས་སླར་གཤེགས་པ་ན། བྲམ་ཟེའི་ཁྱེའུ་ཞིག་གིས་མཆོད་སྦྱིན་བྱས་ནས་ཤིང་རྟ་ལ་ཞོན་ནས་སླར་འོང་བ་དང་ཕྲད་དེ་དགའ་བ་སྐྱེས་ནས་བཅོམ་ལྡན་འདས་བལྟས་སོ། །དེའི་ཚེ་བཅོམ་ལྡན་འདས་ཀྱིས་ཞལ་འཛུམ་པ་མཛད་པས། ཀུན་དགའ་བོས་སྔར་ལྟར་འཛུམ་པ་མཛད་པའི་རྒྱུ་གསོལ་པ་ན། བྲམ་ཟེའི་ཁྱེའུ་དེས་དེ་བཞིན་གཤེགས་པ་ལ་དགའ་བ་སྐྱེས་ནས་བལྟས་པའི་བསོད་ནམས་ཀྱིས་བསྐལ་ཅུ་གསུམ་དུ་ངན་འགྲོ་ལོག་པར་ལྟུང་བའི་གནས་སུ་མི་སྐྱེ་ཞིང༌། མཐར་རང་སངས་རྒྱས་དགའ་བ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །ཡང་བཅོམ་ལྡན་འདས་མཉན་ཡོད་དུ་བསོད་སྙོམས་ལ་གཤེགས་པའི་ཚེ། བྲམ་ཟེ་ཞིག་ཤིང་རྟ་ལ་ཞོན་ནས་འོང་བ་དང་ཕྲད་པས༑ བྲམ་ཟེ་དེས་བཀྲ་མི་ཤིས་སོ་སྙམ་སྟེ་ཕན་ཚུན་དུ་བྲོས་སོ། །བཅོམ་ལྡན་འདས་ཀྱིས་ཀྱང་དེ་ལ་ཐུགས་བརྩེ་བའི་ཕྱིར་དེ་དང་དེ་ཁོ་ནར་བཞུགས་པར་གྱུར་ཏོ། །དེ་ནས་རེ་ཞིག་ན་གྲོང་ཁྱེར་གྱི་སྒོ་བཞི་ཆར་དུ་བཅོམ་ལྡན་འདས་བཞུགས་པར་མཐོང་ནས་དེས་བསམ་པ༑ དགེ་སྦྱོང་གཽ་ཏ་མ་འདི་ནི་རྫུ་འཕྲུལ་ཆེ་ཞིང་མཐུ་ཆེ་བ་ཞིག་གོ་སྙམ་ནས་དགའ་བ་སྐྱེས་ཏེ། མེ་ཏོག་སྤར་གང་བཅོམ་ལྡན་འདས་ཀྱི་སྐུུ་ལ་གཏོར་རོ། །དེའི་ཚེ་བཅོམ་ལྡན་འདས་ཀྱིས་ཞལ་འཛུམ་པ་མཛད་པས། ཀུན་དགའ་བོས་རྒྱུ་དྲིས་པ་ན་བྲམ་ཟེ་དེས་དེ་བཞིན་གཤེགས་པ་ལ་མེ་ཏོག་སྤར་གང་གཏོར་བའི་བསོད་ནམས་ཀྱི་འབྲས་བུའི་བསྐལ་པ་བཅུ་གསུམ་གྱི་བར་དུ་ངན་འགྲོ་ལོག་པར་ལྟུང་བའི་གནས་སུ་མི་སྐྱེ་ཞིང༌། མཐར་རང་སངས་རྒྱས་མེ་ཏོག་བླ་མ་ཞེས་བྱ་བར་འགྱུར་བར་ལུང་བསྟན་ཏོ། །
༈ ཡང་སྟོན་པ་མཉན་ཡོད་ནས་རྒྱལ་པོའི་ཁབ་ཏུ་གཤེགས་པའི་ཚེ། བྲམ་ཟེ་ཞིག་ཀྱང་ཤིང་རྟ་ལ་ཞོན་ཏེ་ལམ་དུ་བསྣོལ་མར་འགྲོ་བ་ལས། བྲམ་ཟེ་དེས་བཅོམ་ལྡན་འདས་མཐོང་བ་དང་ཤིང་རྟ་ལས་བབས་ཏེ་བཅོམ་ལྡན་འདས་ལ་ཤིང་རྟ་བསྟབས་སོ། །བཅོམ་ལྡན་འདས་ཀྱིས་ཀྱང་དེ་ལ་ཐུགས་བརྩེ་བའི་ཕྱིར། ཤིང་རྟའི་སྟེང་གི་ནམ་མཁའ་ལ་བཞུགས་སོ༑ ༑དེ་ནས་བྲམ་ཟེ་དེ་རྒྱུ་དེ་ལས་དགའ་བ་ཆེན་པོ་སྐྱེས་ཏེ་སོང་ངོ༌། །དེའི་ཚེ་བཅོམ་ལྡན་འདས་ཀྱི་ཞལ་འཛུམ་པ་མཛད་པས། ཀུན་དགའ་བོས་དེའི་རྒྱུ་གསོལ་པ་ན། བྲམ་ཟེ་དེས་དེ་བཞིན་གཤེགས་པ་ལ་ཤིང་རྟ་བསྟབས་པའི་དགེ་བའི་རྩ་བ་དེས་བསྐལ་པ་བཅུ་གསུམ་གྱི་བར་དུ་ལོག་པར་ལྟུང་བའི་གནས་སུ་མི་སྐྱེ་ཞིང༌། རང་སངས་རྒྱས་ཤིང་རྟ་སྦྱིན་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །འདི་རྣམས་ཀྱིས་སངས་རྒྱས་ལ་དད་པས་ཞལ་མཇལ་བ་དང་བསྐོར་བ་དང་མཆོད་པའི་བསོད་ནམས་བསྟན་པ་ཡིན་ནོ། །
༈ ཡང་གླེང་གཞི་མཉན་ཡོད་ན་བཞུགས་ཏེ། དེའི་ཚེ་སེམས་ཅན་ཞིག་དམྱལ་བར་སྐྱེས་ཏེ་ལུས་ཆེ་ཞིང་དམུས་ལོང་དུ་འདུག་ལ་དེའི་ལུས་རིལ་གྱི་རྨས་ཞུ་ལུབ་ཏུ་ཡོགས་ཏེ། དེའི་སྤྱི་བོ་མན་ཆད་རྐང་མཐིལ་ཡན་ཆད་སྲིན་ཞུགས་པས། དེ་ནད་མ་བཟོད་ནས་ཕན་ཚུན་རྒྱུག་པར་བྱེད་ལ། དེ་གལ་ཏེ་ཐང་ལ་འགྲོ་ན་ནི་སེང་གེ་དང་སྟག་དང་གཟིག་དང་དྲེད་ལས་སོགས་པ་ལྕགས་ཀྱི་མཆེ་བ་ཅན་དག་བྱུང་སྟེ་དེ་དག་གིས་ཤ་རྣམས་བཅད་ཅིང་ཟའོ། །དེ་ཆུ་ལ་འབོག་ན་ནི་ཆུ་སྲིན་མ་ཀ་ར་ལྕགས་ཀྱི་མཆེ་བ་ཅན་དག་བྱུང་ནས་དེའི་ཤ་རྣམས་བཅད་ཅིང་ཟའོ། །དེ་སྟེང་གི་ནམ་མཁའ་ལ་འགྲོ་ན་ནི། །བྱ་རོག་དང་བྱ་རྒོད་དང་ཆུན་ལག་ལྕགས་ཀྱི་མཆུ་ཅན་དག་བྱུང་ནས་དེ་དག་གིས་ཤ་རྣམས་བཅད་ཅིང་ཟའོ། །དེ་ནག་སྟུག་པོའི་ནང་དུ་འགྲོ་ན་ནི་ཤིང་ཤལ་མ་ལིའི་ཚལ་འབྱུང་བར་འགྱུར་ཏེ། དེར་རལ་གྲི་དང་མདུང་ཐུང་དང་མདའ་བོ་ཆེ་དང་རྡོ་རྗེ་རྩེ་གཅིག་པ་དང༌། མདུང་ཁ་ལེབ་རྣམས་རླུང་གིས་བརྡབ་སྟེ་དེའི་སྟེང་དུ་འབབ་བོ། །དེ་རྩིག་པའི་གསེབ་བམ་རིའི་སུལ་ལམ་བྱ་སྐྱིབ་དག་ཏུ་འགྲོ་བར་འདོད་ན་ཡང་དེར་ལས་ལས་སྐྱེས་པའི་མི་དག་འབྱུང་བར་འགྱུར་ཏེ། རལ་གྲི་དང་མདུང་ཐུང་དང་མདའ་བོ་ཆེ་དང་རྡོ་རྗེ་རྩེ་གཅིག་པ་དང་མདུང་ཁ་ལེབ་རྣམས་ཐོགས་ནས་དེའི་ལུས་ལ་འདེབས་ཏེ་བཅད་ཅིང་གཏུབ་པར་བྱེད་དེ་རྒྱུ་དེས་སྡུག་བསྔལ་དྲག་པོ་མི་བཟོད་པའི་ཚོར་བ་མྱོང་སྟེ་ཉམ་ཐག་པའི་སྐད་འབྱིན་ཅིང་ངུ་བར་བྱེད་དོ། །དེ་ནས་སངས་རྒྱས་བཅོམ་ལྡན་འདས་ཀྱི་སངས་རྒྱས་ཀྱི་སྤྱན་གྱིས་གཟིགས་པས་མཉན་ཡོད་ཀྱི་སྐྱེ་བོ་ཕལ་ཆེར་འདུལ་བའི་དུས་ལ་བབ་ཅིང་དེ་ཡང་ཚར་བཅད་པ་དང་བསྟོད་པ་དང་སྐྱོ་བ་བསྐྱེད་པ་རྣམས་གང་གིས་འདུལ་བར་གཟིགས་པས་སྐྱོ་བ་བསྐྱེད་པས་འདུལ་བར་གཟིགས་ཏེ། གོང་དུ་སྨོས་པའི་ངན་སོང་དམྱལ་བ་པ་དེ་རྫུ་འཕྲུལ་གྱིས་བཀུག་སྟེ་ཆུ་ཀླུང་ཁང་ལྡན་གྱི་འགྲམ་དུ་བཞག་པ་ན། དེ་སྡུག་བསྔལ་གྱིས་ཉེན་པའི་ངུ་སྐད་ཀྱིས་མཉན་ཡོད་ཐམས་ཅད་གང་བར་གྱུར་པས། དེ་ཉིད་བལྟ་བའི་ཕྱིར་སྐྱེ་བོ་སྟོང་ཕྲག་མང་པོ་འདུས་པས་སྔར་སྨོས་མ་ཐག་པའི་སེམས་ཅན་གྱི་ལུས་དང་སྡུག་བསྔལ་གྱི་ཁྱད་པར་མཐའ་དག་མཐོང་ནས་འདི་ལྟ་བུའི་སྡུག་བསྔལ་ཉམས་སུ་མྱོང་བའི་སེམས་ཅན་འདི་ལྟ་བུ་སུ་ཞིག་སྙམ་མོ། །དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ནས་དགེ་སློང་གི་ཚོགས་ཀྱིས་ཞབས་འབྲིང་བྱས་ཏེ་ཆུ་ཀླུང་ཁང་ལྡན་གྱི་འགྲམ་དུ་གཤེགས་སོ། །དེ་མཐོང་བ་ན་མ་དད་པ་དག་གིས་དགེ་སྦྱོང་གཽ་ཏ་མ་ཡང་ལྟད་མོའི་དབང་དུ་གྱུར་ཏེ་འོངས་སོ་ཞེས་ཁ་ཟེར་ཞིང༌། གང་དག་དད་པ་དང་ལྡན་པ་དག་གིས་ནི་སེམས་ཅན་འདི་ལ་བརྟེན་ཏེ་ངོ་མཚར་རྨད་དུ་བྱུང་བའི་ཆོས་ཤིག་ལུང་སྟོན་པར་གོར་མ་ཆག་གོ་ཞེས་ཟེར་ནས་རྒྱང་མ་ནས་བསུ་ཞིང་གདན་བཤམས་ཏེ་བཞུགས་སུ་གསོལ་ལོ། །དེ་ནས་བཅོམ་ལྡན་འདས་ཀྱིས་སེམས་ཅན་དེས་སྔོན་གྱི་ཚེ་རབས་དྲན་ཅིང་མིའི་སྐད་དུ་སྨྲ་ནུས་པར་བྱིན་གྱིས་བརླབས་ནས། བསྐལ་སྩལ་པ། བཞིན་བཟང་ཁྱོད་སྒོམ་པོ་ཡིན་ནམ། བཅོམ་ལྡན་འདས་བདག་སྒོམ་པོ་ལགས་སོ། །ལུས་དང་ངག་དང་ཡིད་ཀྱི་ཉེས་པར་སྤྱོད་པའི་ལས་རྣམས་ཀྱི་འབྲས་བུ་མྱོང་བ་ཡོད་དམ། བཅོམ་ལྡན་འདས་མྱོང་བ་མཆིས་ལགས་སོ། །ལུས་ངག་ཡིད་ཀྱི་ཉེས་པར་སྤྱོད་པའི་ལས་ཀྱི་འབྲས་བུ་མི་སྡུག་པ་ལགས་སམ། བདེ་བར་གཤེགས་པ་མི་སྡུག་པ་ལགས་སོ། །ཁྱོད་ཀྱི་མི་དགེའི་བཤེས་གཉེན་སུ་ཡིན། དེས་གསོལ་པ། རང་གི་སེམས་ལགས་སོ། །དེ་ལྟར་དྲི་རྨེད་{དམད་}མཛད་པ་ན་སྐྱེ་བོ་ཕལ་ཆེར་ཐེ་ཚོམ་དུ་གྱུར་པ་ན། ཀུན་དགའ་བོས་བཅོམ་ལྡན་འདས་ལ་ཐལ་མོ་སྦྱར་ཏེ་འདི་སྐད་ཅེས་གསོལ་ཏོ། །བཙུན་པ་འདི་ལྟ་བུའི་སེམས་ཅན་སྔོན་གྱི་ཚེ་རབས་དྲན་ལ་མིའི་སྐད་དུ་སྨྲ་ཞིང༌། བཅོམ་ལྡན་འདས་ལ་བཀའ་མཆིད་གསོལ་བ་འདི་སུ་ཞིག་ལགས། དེར་བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་སེམས་ཅན་འདི་ནི་སྡིག་པའི་ལས་བྱེད་བྱེད་པ་ཡིན་ཏེ། སྔོན་བྱུང་བ་འདས་པའི་དུས་ཡང་དག་པར་རྫོགས་པའི་སངས་རྒྱས་འོད་ཟེར་ཅན་ཞེས་བྱ་བ་འཇིག་རྟེན་དུ་བྱོན་པའི་ཚེ། དགྲ་བཅོམ་པ་ཞིག་དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་ལྗོངས་རྒྱུ་ཞིག་སོང་བ་ལས། རྒྱལ་པོ་སྒམ་པོ་ཞེས་བྱ་བའི་སྐྱེད་མོས་ཚལ་དུ་ཕྱིན་ཏེ། རྒན་རིམ་བཞིན་ཤིང་དྲུང་རེ་རེ་རྩྭ་བཏིང་ནས་སྐྱིལ་མོ་ཀྲུང་བཅས་ཏེ་བསམ་གཏན་ལ་མཉམ་པར་བཞག་གོ །དེའི་ཚེ་རྒྱལ་པོ་དེ་བུད་མེད་ཀྱི་འཁོར་གྱིས་བསྐོར་ཏེ་སྐྱེད་ཚལ་དེར་སོང་ནས་ཕྱོགས་གཅིག་ཏུ་འདུག་པ་དང༌། བུད་མེད་དེ་དག་ཚལ་རྒྱུ་ཞིང་ཕྱིན་པས་དགེ་སློང་ལྔ་བརྒྱ་པོ་ཤིང་དྲུང་ན་བཞུགས་པར་མཐོང་ནས་ཞབས་ལ་ཕྱག་བྱས་ཤིང་ཆོས་ཉན་པའི་ཕྱིར་འཁོད་དོ། །རྒྱལ་པོས་དེ་མཐོང་བས་ཤིན་ཏུ་ཁྲོས་ཏེ་ཞོ་ཤས་འཚོ་བ་རྣམས་བོས་ནས། དགེ་སློང་རྣམས་ལྕག་གིས་གཞུས་ཏེ་ལུས་རིལ་གྱི་ཞུ་ལུབ་ཏུ་ཤ་རྣག་བུ་བཞིན་དུ་བྱས་ཏེ། དེ་ནས་གཤེད་མ་ལ་གཏད་ནས་འདི་རྣམས་ཁ་ཅིག་ནི་གསོན་པོར་གསལ་ཤིང་ལ་ཚུགས་ལ་རལ་གྲི་དང་མདུང་ཐུང་དང་མདའ་བོ་ཆེ་དང་རྡོ་རྗེ་རྩེ་གཅིག་པ་དང་མདུང་ཁ་ལེབ་རྣམས་ཀྱིས་བསྣུན་ཅིག ཁ་ཅིག་གསོན་པོར་ཁྱི་ལ་བྱིན་ཅིག ཁ་ཅིག་ནི་ལུས་དུམ་བུ་དྲུག་ཏུ་ཆོད་ལ་ཕྱོགས་ཀུན་ཏུ་བོར་ཅིག་ཅེས་བསྒོས་ཏེ་དེ་ལྟར་བྱས་ནས་ཐམས་ཅད་བཀྲོང་ངོ༌། །དེའི་དུས་ཀྱི་རྒྱལ་པོ་སྒོམ་པོ་གང་ཡིན་པ་དེ་ནི་སེམས་ཅན་འདི་ཉིད་ཡིན་ཏེ། ལས་དེའི་རྣམ་པར་སྨིན་པས་སེམས་ཅན་དམྱལ་བ་ཆེན་པོ་མནར་མེད་པར་སྐྱེས་སོ། །དེས་དགེ་སློང་དག་ལ་སྡང་བའི་སེམས་ཀྱིས་བལྟས་པའི་ལས་དེའི་རྣམ་པར་སྨིན་པས་ནི་དམུས་ལོང་དུ་གྱུར་ཏོ། །ལྕག་གིས་གཞུས་པའི་ལས་དེའི་རྣམ་སྨིན་ནི་ལུས་རིལ་གྱི་རྨས་ཞུ་ལུབ་ཏུ་ཡོགས་ཤིང་སྤྱི་བོ་མན་ཆད་རྐང་མཐིལ་ཡན་ཆད་དུ་སྲིན་ཞུགས་སོ། །དེས་གཤེད་མ་ལ་གཏད་ནས་ཁ་ཅིག་གསལ་ཤིང་ལ་བཙུགས་ནས་མཚོན་གྱིས་བསྣུན་པ་དང༌། ཁ་ཅིག་ཁྱིར་བྱིན་པ་དང༌། ཁ་ཅིག་དུམ་བུ་གཏུབས་པའི་ལས་དེའི་རྣམ་སྨིན་ནི་གལ་ཏེ་ཐང་ལ་འགྲོ་ན་སེང་གེ་ལ་སོགས་པ་ལྕགས་ཀྱི་མཆེ་བ་ཅན་གྱིས་ཟ་བ་དང༌༑ ཆུ་འབོག་ན་ཆུ་སྲིན་མ་ཀ་ར་ལྕགས་མཆུ་ཅན་གྱིས་ཟ་བ་དང༌། མཁའ་ལ་འགྲོ་ན་གདུག་པའི་བྱ་ལྕགས་མཆུ་ཅན་གྱིས་ཟ་བ་དང༌། ནགས་ཁྲོད་དུ་འགྲོ་ན་ཤལ་མ་ལིའི་ཚལ་གྱིས་མཚོན་རྣོན་པོས་གཏུབས་པ་དང༌། རྩིག་གསེབ་སོགས་སུ་མི་གདུག་པ་ཅན་གྱི་མཚོན་ཆ་སྣ་ཚོགས་པས་འདེབས་པ་སོགས་ཀྱིས་སྡུག་བསྔལ་ཤིན་ཏུ་མི་བཟད་པའི་ཚོར་བ་མྱོང་སྟེ་ཉམ་ཐག་པའི་སྐད་འབྱིན་ཅིང་ངུའོ། །དེ་ལྟར་སངས་རྒྱས་འོད་ཟེར་ཅན་གྱི་རིང་ཚུན་ཆོད་ནས་ད་ལྟའི་བར་དུ་སེམས་ཅན་དམྱལ་བ་རྣམས་ནས་ཤི་འཕོས་ཤིང་ཡང་སེམས་ཅན་དམྱལ་བ་འབའ་ཞིག་ཏུ་སྐྱེས་ཏེ་འདི་ལྟ་བུའི་སྡུག་བསྔལ་མྱོང་ཞིང་ད་དུང་ཡང་བསྐལ་པ་བཟང་པོ་འདི་ལ་སངས་རྒྱས་ལྔ་བརྒྱ་འབྱུང་བར་འགྱུར་ཏེ་དེའི་བར་ལ་ཡང་སེམས་ཅན་དམྱལ་བ་རྣམས་ནས་ཤི་འཕོས་ཤིང་སེམས་ཅན་དམྱལ་བ་འབའ་ཞིག་ཏུ་སྐྱེ་བར་འགྱུར་ཏེ་འདི་ལྟ་བུའི་སྡུག་བསྔལ་ཤ་སྟག་རྙེད་ནས། དེའི་འོག་ཏུ་རིགས་ངན་གྱི་ཁྱིམ་དུ་སྐྱེས་ཏེ་རྟེན་དེར་ཡང་ནགས་ཁྲོད་དུ་རང་སངས་རྒྱས་ཞིག་བཀྲོང་བར་འགྱུར་ཞིང་སླར་ཡང་ལས་དེས་དམྱལ་བ་ཆེན་པོ་མནར་མེད་པར་སྐྱེ་བར་འགྱུར་ཏེ་སྡུག་བསྔལ་དཔག་ཏུ་མེད་པ་མྱོང་ནས་ལས་དེ་དག་ཟད་པ་ན་མིར་སྐྱེ་བར་འགྱུར་ཏེ། དེའི་ཚེ་ཡང་དག་པར་རྫོགས་པའི་སངས་རྒྱས་བླ་མ་ཞེས་བྱ་བ་འཇིག་རྟེན་དུ་བྱོན་པ་དང་ཕྲད་ནས། དེའི་བསྟན་པ་ལ་རབ་ཏུ་བྱུང་སྟེ་དགྲ་བཅོམ་པའི་གོ་འཕང་ཐོབ་པར་འགྱུར་ལ། དགྲ་བཅོམ་པ་ཐོབ་ནས་ཀྱང་རྒྱལ་པོ་སྐྱེད་མོས་ཚལ་དུ་སོང་སྟེ་བཙུན་མོའི་འཁོར་ལ་ཆོས་བསྟན་པའི་རྐྱེན་གྱིས། རྒྱལ་པོ་ཁྲོས་ཏེ་ལྕག་གིས་གཞུས་ནས། ལུས་དུམ་བུ་དྲུག་ཏུ་བཅད་དེ་གསལ་ཤིང་ལ་བསྐྱོན་ནས་རལ་གྲི་ལ་སོགས་པའི་མཚོན་གྱིས་བསྣུན་ནས་ཁྱི་ལ་སྦྱིན་པར་འགྱུར་ཏེ། དེའི་སྡུག་བསྔལ་གྱི་མཐར་དེར་ཐུག་པར་འགྱུར་རོ། །ཞེས་གསུངས་པས་སྐྱེ་བོ་ཕལ་མོ་ཆེ་དེ་དག་སྐྱོ་བ་ཆེར་སྐྱེས་ཏེ༑ འཁོར་བ་ལས་ངེས་པར་འབྱུང་བའི་བློ་སྐྱེ་བར་གྱུར་ཅིང༌། དེ་དང་མཐུན་པའི་ཆོས་བསྟན་པས་སྐྱེ་བོ་དཔག་ཏུ་མེད་པ་ཐེག་པ་གསུམ་གྱི་ལམ་ལ་སྨིན་པ་དང་གྲོལ་བར་མཛད་དོ༑ ༑འདིས་ནི་ཡུལ་དམ་པ་ལ་ཁྲོས་པའི་མིག་གིས་བལྟ་བ་དང་ཁྲིམས་དང་སྦྱར་བ་དང་སྲོག་བཅད་པ་སོགས་ཀྱི་རྣམ་སྨིན་བསྟན་པ་ཡིན་ནོ། །སྐབས་འདིར་ས་མཚོ་མས་ལྷ་བྱིན་དམའ་དབབ་པ་དང་སྔོན་གྱི་རབས་ཀྱང་གསུངས་སོ། །
༈ ཡང་གྲོང་ཁྱེར་སེར་སྐྱ་ན་རྒྱལ་པོ་སེང་གེ་འགྲམ་གྱི་སྲས་ཟས་གཙང་མས། ཡུལ་སྤོང་བྱེད་ཀྱི་རྒྱལ་པོ་ཤཱཀྱ་རབ་སད་ཀྱི་བུ་མོ་སྒྱུ་འཕྲུལ་མ་དང་སྒྱུ་འཕྲུལ་ཆེན་མོ་གཉིས་ཁབ་ཏུ་བཞེས་པའི་ཚེ། ཤཱཀྱ་རབ་སད་ཀྱིས་བུ་མོ་དེ་གཉིས་ལ་ཤཱཀྱའི་བུ་མོ་སྐྲ་ལྡན་མ་ཞེས་བྱ་བ་སྐྲ་མཁན་དུ་བྱིན་ནོ། །དེ་ནས་སྒྱུ་འཕྲུལ་ཆེན་མོ་ལ་བྱང་ཆུབ་སེམས་དཔའ་སྐུ་འཁྲུངས་ནས་ཞག་བདུན་ལོན་པའི་འོག་ཏུ་འདས་ནས་སུམ་ཅུ་རྩ་གསུམ་གྱི་ལྷའི་ཡུལ་དུ་སྐྱེས་སོ། །ཕྱིས་བྱང་ཆུབ་སེམས་དཔའ་ཁྱིམ་སྤངས་ནས་རབ་ཏུ་བྱུང་ཞིང་མངོན་པར་སངས་རྒྱས་པ་ན༑ གདུལ་བྱའི་དོན་དུ་གྲོང་ཁྱེར་སེར་སྐྱར་གཤེགས་པའི་ཚེ། སྐྱེ་དགུའི་བདག་མོ་ཆེན་མོ་གོ་ཏ་མ་རབ་ཏུ་བྱུང་ངོ༌། །དེའི་ཚེ་སྐྲ་ལྡན་མ་ཡང་རབ་ཏུ་བྱུང་བས་དགྲ་བཅོམ་པ་ཉིད་མངོན་དུ་བྱས་ཏེ། དེ་བཅོམ་ལྡན་འདས་ཀྱིས་བརྩོན་འགྲུས་རྩོམ་པ་རྣམས་ཀྱི་མཆོག་ཏུ་ལུང་བསྟན་ཏོ། །དེའི་ཚེ་དགེ་སློང་རྣམས་ཀྱིས་སྐྲ་ལྡན་མའི་ལས་ཀྱི་རྒྱུ་ཞུས་པས། བཅོམ་ལྡན་འདས་ཀྱིས། དེ་ནི་སྨོན་ལམ་གྱི་དབང་ལས་གྱུར་ཏེ། སྔོན་འདས་པའི་དུས་བསྐལ་པ་དགུ་བཅུ་རྩ་གཅིག་པ་ལ་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ཏེ་དེ་གྲོང་ཁྱེར་གཉེན་ལྡན་དུ་གཤེགས་པ་ན། ལྕམ་གཉིས་ཀྱིས་བཤོས་གསོལ་པ་ན། དེར་གཅིག་གིས་སྨོན་ལམ་བཏབ་པ་བདག་ལས་འདི་ལྟ་བུའི་སྐྱེས་བུ་རིན་པོ་ཆེ་བཙས་ཏེ། དེ་མཉེས་པ་བྱེད་པར་གྱུརཅིགམི་མཉེས་པ་བྱེད་པར་མ་གྱུར་ཅིགཅེས་བྱས་སོ། །བུ་མོ་ཅིག་ཤོས་ཀྱིས།བདག་ཀྱང་གང་དང་གང་དུ་སྐྱེ་བ་དེ་དང་དེར་ཁྱོད་ཀྱི་སྤུན་དུ་གྱུར་ཅིག བདག་འདི་ལྟ་བུའི་སྐྱེས་བུ་རིན་པོ་ཆེ་དེ་འཚོ་བར་གྱུར་ཅིག་ཅེས་བྱས་སོ། །དེ་སྤུན་གཉིས་ཀྱི་སྐྲ་མཁན་བྱེད་པའི་བུ་མོ་ཞིག་ཡོད་པ་དེས་དེ་ལྟར་ཐོས་པ་དང༌། སངས་རྒྱས་རྣམ་པར་གཟིགས་ལ་བཀུར་སྟི་བྱས་ཏེ། བདག་ཀྱང་དགེ་བའི་རྩ་བ་འདིས་འདི་གཉིས་གང་དང་གང་དུ་སྐྱེས་པ་དེར་བདག་ཀྱང་སྐྲ་མཁན་ནམ་བསྙེན་བཀུར་བྱེད་པར་གྱུར་ནས་འདི་གཉིས་ཀྱི་བུ་རིན་པོ་ཆེ་དེ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་སྨོན་ལམ་བཏབ་བོ། །འདི་ཉིད་དགྲ་བཅོམ་པར་གྱུར་ནས་བརྩོན་འགྲུས་ཅན་གྱི་མཆོག་ཏུ་ལུང་བསྟན་པའི་རྒྱུ་ནི། སངས་རྒྱས་འོད་སྲུང་གི་བསྟན་པ་ལ་འདི་ཉིད་དགེ་སློང་མར་གྱུར་ནས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་བདག་གི་མཁན་མོ་ཡང་དག་པར་རྫོགས་པའི་སངས་རྒྱས་འོད་སྲུང་གིས་བརྩོན་འགྲུས་རྩོམ་པ་རྣམས་ཀྱི་མཆོག་ཏུ་ལུང་བསྟན་པ་དེ་བཞིན་དུ་བདག་ཀྱང་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་ཅིང་བརྩོན་འགྲུས་རྩོམ་པ་རྣམས་ཀྱི་མཆོག་ཏུ་ལུང་བསྟན་པར་གྱུར་ཅིག་ཅེས་སྨོན་ལམ་བཏབ་པའི་འབྲས་བུ་ཡིན་པར་གསུངས་སོ། །འདིས་ནི་འཕགས་པ་ལ་བསྙེན་བཀུར་བགྱིས་པ་དང་སྨོན་ལམ་བཏབ་པའི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་སྲུང་བྱེད་ཀྱི་རི་ཁྲོད་ཅིག་ཏུ་ཁྱིམ་བདག་ཕྱུག་པོ་རྣམ་སྲས་ཀྱི་ནོར་དང་ལྡན་པ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་མདོག་བཟང་བ་པདྨའི་སྙིང་པོ་དང་འདྲ་བ་ཞིག་བཙས་ཏེ་མིང་པདྨའི་མདོག་ཅན་ཞེས་བྱ་བར་བཏགས་སོ། །དེ་ཆེར་སྐྱེས་པ་ན་སངས་རྒྱས་ཀྱི་བསྟན་པ་ལ་དད་པ་རྙེད་ནས། ཕ་མ་ལ་ཞུས་ཏེ་ཚེ་དང་ལྡན་པ་ཉེ་སྡེའི་ཐད་དུ་རབ་ཏུ་བྱུང་ཞིང་བསྙེན་པར་རྫོགས་སོ། །དེ་ནས་དེ་ཕྱིས་ཞིག་ན་མཁན་པོ་ལ་མ་ཞུས་པར་ལྗོངས་རྒྱུ་ཞིག་སོང་སོང་བ་ན་ཡུལ་བཅོམ་བརླག་ཏུ་ཕྱིན་ཏེ། དེར་བསོད་སྙོམས་ལ་ཕྱིན་པ་ན་སྤྱོད་ཡུལ་གྱི་རྒྱུས་མེད་པས་སྨད་འཚོང་མའི་ཁྱིམ་དུ་སོང་ངོ༌། །དེར་སྨད་འཚོང་མ་གཞོན་ནུ་མོ་ཞིག་ཡོད་པ་དེ་དགེ་སློང་དེ་ལ་ལྷག་པར་ཡང་ཆགས་པར་གྱུར་ནས་གདན་བཤམས་ཏེ་དེ་ཉིད་ལ་བཞུགས་སུ་གསོལ་ནས། ཆགས་པའི་གཏམ་སྨྲས་པ་ན་དགེ་སློང་དེ་རྣ་བ་བཀབ་སྟེ་སྟན་ལས་ལངས་ནས་ཕྱིར་གཙུག་ལག་ཁང་དུ་བྲོས་སོ། །དེར་སྨད་འཚོང་མ་དེས་རིགས་ངན་མོ་སྔགས་ཀྱི་མཐུ་ཡོད་པ་ཞིག་བཀུག་ནས། དེ་ལ་གཏམ་དེ་རྒྱས་པར་བཤད་ནས་དེ་དང་བདག་གཉིས་ཕྲད་པར་གྱིས་དང་གསེར་མང་པོ་སྦྱིན་ནོ་ཞེས་སྨྲས་པས། རིགས་ངན་མོ་དེས་ཁས་བླངས་ཏེ།དེའི་ཁྱིམ་དུ་དཀྱིལ་འཁོར་བཤམས་ནས་སྦྱིན་སྲེག་བྱས་པས་རིག་སྔགས་ཀྱི་མཐུས་དགེ་སློང་དེ་དབང་མེད་དུ་དྲངས་ནས་དེར་ཕྱིན་ནོ། །དེ་ནས་རིགས་ངན་མོ་དེས། བཙུན་པ་པདྨའི་མདོག་ལ་ཁྱིམ་འདིར་འོང་བ་ལ་བྱ་བ་གཉིས་ཡོད་དེ། ཡང་ན་ནི་སྨད་འཚོང་མ་འདི་དང་ལྷན་ཅིག་ཏུ་ཉོལ་ཅིགཡང་ན་ནི་མེ་འདིའི་ནང་དུ་མཆོངས་ཤིག །ཅེས་སྨྲས་སོ། །དེ་ནས་པདྨའི་མདོག་གིས་བསམ་པ། དེ་བཞིན་གཤེགས་པ་ནི་འཇིག་རྟེན་དུ་བྱོན་པར་དཀའ་ལ། མིར་སྐྱེ་བ་ཡང་དཀའ་ཞིང༌། ཡུལ་དབུས་སྐྱེ་བ་ཡང་རྙེད་པར་དཀའ་བས་ན། མེའི་ནང་དུ་མཆོང་བ་ནི་ལེགས་ཀྱི་འདི་དང་ཕྲད་པར་བྱ་བ་ནི་མ་ཡིན་ནོ། །སྙམ་དུ་བསམས་ནས། གོས་ཕུད་དེ་རིགས་ངན་མོ་ལ་གཏད་ནས། ཆེ་ཞེ་གོས་འདི་རྣམས་གཙུག་ལག་ཁང་དུ་ཁྱེར་ལ་བདག་གི་ཚངས་པ་མཚུངས་པར་སྤྱོད་པ་རྣམས་ལ་ཕུལ་ཅིགབདག་ནི་མེའི་ནང་དུ་མཆོང་བར་ཆད་དོ། །ཞེས་སྨྲས་པས། ཡོན་ཏན་དང་ལྡན་པར་རིགས་ནས། རིགས་ངན་མོ་དང་སྨད་འཚོང་མ་གཉིས་ཆར་འགྱོད་པའི་སེམས་སྐྱེས་ནས་ཉེས་པ་བཤགས་ཏེ་མདུན་དུ་འཁོད་པ་ལ། པདྨའི་མདོག་གིས་དེ་གཉིས་ལ་ཆོས་བསྟན་པས་གཉིས་ཀ་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་མངོན་དུ་བྱས་ནས་རབ་ཏུ་བྱུང་བར་གསོལ་བ་དང༌། བཙུན་པས་དེ་གཉིས་ཁྲིད་དེ་གཙུག་ལག་ཁང་དུ་དགེ་སློང་མ་རྣམས་ལ་གཏད་ནས་རབ་ཏུ་བྱུང་སྟེ་བསྙེན་པར་རྫོགས་པར་བྱས་ནས། དེས་དེ་གཉིས་ལ་ལུང་ཕོག་ཅིང་དེ་གཉིས་ཀྱིས་ཀྱང་བརྩོན་པས་མི་རིང་བར་དགྲ་བཅོམ་པ་མངོན་དུ་བྱས་སོ། །དེ་ནས་ཚེ་དང་ལྡན་པ་པདྨའི་མདོག་གིས་འདི་ལྟར་བདག་གིས་གཞན་གྱི་རྒྱུད་ནི་དག་པར་བྱེད་ནུས་ན་བདག་གི་རྒྱུད་དག་པར་བྱེད་མ་ནུས་སོ་སྙམ་དུ་བསམས་ནས། བརྩོན་པས་བསྒོམ་པ་ལ་ནན་ཏན་དུ་བྱས་པས་དགྲ་བཅོམ་པ་མངོན་དུ་བྱས་སོ། །དེ་ནས་ཕྱིས་ཞིག་ན་མཉན་ཡོད་དུ་འོང་ཏེ་གཏམ་རྣམས་རྒྱས་པར་བཤད་པ་དགེ་སློང་རྣམས་ངོ་མཚར་དུ་གྱུར་ནས་བཅོམ་ལྡན་འདས་ལ་ལས་ཀྱི་རྒྱུ་ཞུས་པ་ན། འདི་ནི་ཚེ་རབས་ལྔ་བརྒྱའི་བར་དུ་འདིའི་ཆུང་མར་གྱུར་ཏེ། དེའི་སྔོན་གྱི་བག་ཆགས་ཀྱི་གཞི་ཡོད་པས་ན་མཐོང་མ་ཐག་ཏུ་ཆགས་པར་གྱུར་ཏོ། །དེ་ཡང་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཡུལ་ཝཱ་རཱ་ཎ་སཱི་ན་ཁྱིམ་བདག་གཅིག་ལ་ཆུང་མ་གཉིས་ཡོད་པ་ལས། ཁྱིམ་བདག་དེ་སངས་རྒྱས་ཀྱི་བསྟན་པ་ལ་དད་པ་རྙེད་ནས་རབ་ཏུ་བྱུང་བར་འདོད་ནས་ཆུང་མ་གཉིས་ལ་གཏམ་སྨྲས་པ་དང༌། དེ་གཉིས་ཀྱང་རབ་ཏུ་བྱུང་བར་འདོད་པར་གྱུར་པས། སྔོན་ལ་ཆུང་མ་དེ་གཉིས་དགེ་སློང་མའི་གཙུག་ལག་ཁང་དུ་ཁྲིད་ནས་རབ་ཏུ་བྱུང་སྟེ་བསྙེན་པར་རྫོགས་པར་བྱས་ནས། དེའི་རྗེས་སུ་ཁྱིམ་བདག་དེ་ཁྱིམ་གྱི་ལོངས་སྤྱོད་ཐམས་ཅད་བསོད་ནམས་ཀྱི་ཕྱོགས་སུ་བཏང་ནས་རབ་ཏུ་བྱུང་ཞིང་སྡེ་སྣོད་ལ་བསླབ་པས། རིགས་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བར་གྱུར་ནས་འཚོ་བའི་ཡོ་བྱད་རྣམས་ཀྱང་རྙེད་པར་གྱུར་ཏོ། །དགེ་སློང་མ་དེ་གཉིས་ནི་འཐབ་ཀྲོལ་ཅན་ཁ་ཚས་ངན་པར་གྱུར་ནས། གཅིག་གིས་ནི་དགེ་སློང་མ་རྣམས་ལ་རིགས་ངན་མོ་ཞེས་སྨྲས་ཤིང་གཅིག་གིས་ནི་སྨད་འཚོང་མ་ཞེས་པའི་ཚིག་སྨྲས་སོ། །དེ་ནས་དགེ་སློང་དེས་དེ་གཉིས་འཐབ་ཀྲོལ་ཅན་དུ་གྱུར་པ་དེ་ལས་བཀག་ནས། སྦྱིན་པ་དང་སྦྱིན་པའི་བགོ་བཤའ་བྱེད་པ་ལ་བཙུད་དོ། །དེ་ནས་ཕྱིས་དགེ་སློང་དེས་སངས་རྒྱས་འཁོར་དང་བཅས་པ་ལ་བཤོས་དྲངས་ཤིང་དབུ་སྐྲ་དང་སེན་མོའི་མཆོད་རྟེན་ལ་ཡང་བཀུར་སྟི་བྱས་ཏེ་མ་འོངས་ཤཱཀྱའི་བསྟན་པ་ལ་འབྲས་བུ་ཐོབ་པར་སྨོན་ལམ་བཏབ་བོ། །དེའི་ཚེ་དགེ་སློང་མ་གཉིས་པོས་ཀྱང༌། བདག་གཉིས་ཀྱང་འཕགས་པ་ཁྱེད་ཉིད་ལ་བརྟེན་ནས་སངས་རྒྱས་བཅོམ་ལྡན་འདས་དེ་མཉེས་པར་བྱེད་པར་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་དགེ་སློང་དེ་ནི་པདྨའི་མདོག་འདི་ཉིད་ཡིན་ལ། དགེ་སློང་མ་གཉིས་པོ་ནི་ད་ལྟར་གྱི་འདི་གཉིས་ཏེ། དེའི་ཚེ་ཚིག་རྩུབ་སྨྲས་པའི་རྒྱུས་རིགས་ངན་དང་སྨད་འཚོང་མར་གྱུར་ཏོ། །གཞན་ཡང་དགེ་སློང་པདྨའི་སྙིང་པོ་འདི་ལོངས་སྤྱོད་ཆེ་ཞིང་གཟུགས་མཛེས་པ་ནི་སྔོན་ཀུན་དགའ་ར་བའི་སྲུང་མ་ཞིག་ཏུ་གྱུར་པའི་ཚེ། རང་སངས་རྒྱས་ཞིག་ལ་བཤོས་དང་ན་བཟའ་ཕུལ་ཞིང༌། མེ་ཏོག་སྣ་ཚོགས་པས་གཏོར་ཏེ་སྨོན་ལམ་བགྱིས་པའི་འབྲས་བུ་ཡིན་པར་གསུངས་སོ། །འདིས་ནི་སྦྱིན་པ་དང་ཚུལ་ཁྲིམས་བསྲུང་བའི་ཕན་ཡོན་དང་ངག་གི་ཉེས་པར་སྤྱོད་པའི་འབྲས་བུའང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་གྲོང་དེ་ན་ཤན་པ་ཕྱུག་ཅིང་ནོར་མང་བ་ཞིག་ཡོད་པ་དེའི་ཆུང་མ་ལ། ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། དེ་ཆེར་སྐྱེས་པ་ན་ཕས་རང་གི་ལས་བྱེད་དུ་བཅུག་པ་ན། དེ་ན་རེ་ཡབ་བདག་ནི་བདག་ཉིད་འགུམ་པའི་རྔོ་ནི་ཐོགས་ཀྱི་སྲོག་ཆགས་གཞན་འགུམ་པའི་རྔོ་ནི་མི་ཐོགས་སོ་ཞེས་ཟེར་བ་ན་ཕ་མས་ཀྱང་ཁྱེའུ་དེ་དལ་བར་བཞག་གོ །དེ་ནས་ཕྱིས་ཁྱེའུ་དེ་སངས་རྒྱས་ཀྱི་བསྟན་པ་ལ་དད་པ་རྙེད་ནས་ཡབ་ཡུམ་ལ་ཞུས་ནས་རྒྱལ་བྱེད་ཀྱི་ཚལ་དུ་སོང་སྟེ་བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་ཞིང་བརྩོན་པས་དགྲ་བཅོམ་པའི་གོ་འཕང་ཐོབ་ནས། རང་གི་ཁྱིམ་དུ་ཕྱིན་ཏེ་ཕ་མ་གཉིས་ལ་ཆོས་བསྟན་པས་སྡིག་པ་ལས་བཟློགས་ཏེ། བདེན་པ་རྣམས་དང་སྐྱབས་འགྲོ་དང་བསླབ་པའི་གཞི་རྣམས་ལ་བཀོད་པས་སྦྱིན་པ་དག་སྦྱིན་ཅིང་བསོད་ནམས་དག་བྱེད་པར་གྱུར་ཏོ། །དེའི་ཚེ་དགེ་སློང་རྣམས་ཀྱིས་དེའི་ལས་ཀྱི་རྒྱུ་གསོལ་པ་ན༑ སྔོན་རི་ཁྲོད་གཅིག་ན་ཤན་པ་མང་པོ་ཞིག་སྐྱེད་མོས་ཚལ་ཞིག་ཏུ་རྒྱུ་བ་ལས། དེར་རང་སངས་རྒྱས་གཅིག་བཞུགས་པ་ལ། ཤན་པ་གཅིག་དད་པ་སྐྱེས་ནས་ན་བཟའ་དང་བཤོས་ཕུལ་ཞིང་རང་སངས་རྒྱས་དེས་ཀྱང་ཆོ་འཕྲུལ་སྣ་ཚོགས་པ་བསྟན་པས། དེ་རབ་ཏུ་དགའ་ནས་སྨོན་ལམ་བཏབ་ཅིང་ཕྱིས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚངས་པར་སྤྱོད་པའི་འབྲས་བུ་ཡིན་པར་གསུངས་སོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། གྲོང་དེར་རིགས་ངན་ཞིག་ལ་བུ་མོ་མི་སྡུག་པའི་མཚན་མ་བཅོ་བརྒྱད་དང་ལྡན་པ་ཞིག་བཙས་པས། ཕ་དེས་ནམ་སྲོས་ཁྱི་ལ་སྦྱིན་པར་བྱས་ཀྱང༌། མ་དེས་གསོད་དུ་མ་བཅུག་པར་ལྐོག་ཏུ་གསོས་ཏེ། ནམ་ཞིག་སློང་བར་འགྲོ་ནུས་པའི་ཚེ་དེ་གཉིས་ཀྱིས་ཁྱིམ་ནས་བསྐྲད་པས། སློང་མོས་འཚོ་བ་ལས། དེ་སྒྲེན་མོར་ས་རྗེན་ལ་འདུག་པ་དང་ཁ་ཟས་ངན་པས་ལུས་ལ་མཛེ་ནད་དང་རྨ་བྱུང་ནས་ལམ་སྲང་ཞིག་ཏུ་འགྱེལ་ཏེ་ཤི་ལ་ཐུག་པ། ཚེ་དང་ལྡན་པ་ཀུན་དགའ་བོས་གཟིགས་ནས། དེའི་མི་དགེ་བའི་ལས་དེ་ཟད་པར་བྱ་བའི་ཕྱིར་དུ་ཏིལ་མར་དང་སྤོས་བཙལ་ཏེ། བུ་མོ་དེ་ལ་བྱིན་ནས་བཅོམ་ལྡན་འདས་ཀྱི་དབུ་སྐྲ་དང་སེན་མོའི་མཆོད་རྟེན་ལ་བྱུག་ཏུ་བཅུག་གོ །ཁྱིམ་བདག་མགོན་མེད་ཟས་སྦྱིན་གྱིས་ཀྱང་བུད་མེད་དེ་སྒྲེན་མོར་འདུག་པ་མཐོང་ནས་དེ་ལ་གོས་བྱིན་ནོ། །བཅོམ་ལྡན་འདས་ཀྱང་བུ་མོ་དེ་ལ་ཐུགས་བརྩེ་བའི་ཕྱིར་ས་ཕྱོགས་དེར་གཤེགས་པ་ན་བུ་མོ་དེ་དགའ་ནས་སྔར་གྱི་གོས་དེ་ཕུལ་ཞིང་སེམས་དྭངས་པར་བྱས་ཏེ་ཤི་འཕོས་ནས༑ མཉན་ཡོད་དུ་ཚོང་དཔོན་ཞིག་གི་བུ་མོ་མཛེས་ཤིང་ལྟ་ན་སྡུག་པར་སྐྱེས་ཏེ་མིང་གསེར་གྱི་མདོག་ཅན་ཏུ་བཏགས། དེ་ཉིད་ལོ་བདུན་ལོན་པ་ན་སངས་རྒྱས་ཀྱི་བསྟན་པ་ལ་དད་པ་རྙེད་ནས་རབ་ཏུ་བྱུང་བས་དགྲ་བཅོམ་མ་ཉིད་མངོན་དུ་བྱས་ཏེ་རྫུ་འཕྲུལ་ཆེ་ཞིང་མཐུ་ཆེ་བར་གྱུར་ཏོ། །དེར་མངོན་ཤེས་ཀྱིས་བརྟགས་པས་སྔར་གྱི་ཚུལ་དེ་ཤེས་ནས་འཕགས་པ་ཀུན་དགའ་བོ་ནི་བདག་ལ་བཀའ་དྲིན་ཆེའོ་སྙམ་སྟེ་རྟག་ཏུ་རིམ་གྲོ་དང་བཀུར་སྟི་བྱེད་དོ༑ ༑དེར་དགེ་སློང་རྣམས་ཀྱིས་བཅོམ་ལྡས་འདས་ལ་ལས་ཀྱི་རྒྱུ་ཞུས་པས། བུ་མོ་གསེར་མདོག་འདི་སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་མར་གྱུར་ཏེ། དེའི་ཚེ་རིགས་གཟུགས་ཀྱི་དྲེགས་པས་སློབ་པ་དང་མི་སློབ་པའི་དགེ་སློང་མང་པོ་ལ་བྱད་གཟུགས་མི་སྡུག་པའི་ལུས་དང་ངག་གིས་ལས་རྣམས་ཀྱིས་དཔྱས་ཤིང༌། རིགས་ངན་ཞེས་ཚིག་རྩུབ་ཀྱང་སྨྲས་པས་ལས་ཀྱི་རྒྱུ་དེས་གང་དུ་སྐྱེས་ཀྱང་རིགས་ངན་དུ་སྐྱེས་ཤིང་མི་སྡུག་པའི་མཚན་མ་བཅོ་བརྒྱད་དང་ལྡན་པ་དང་ཕྱིས་ཀྱི་རྟེན་དེས་མཆོད་རྟེན་ལ་བྱུགས་པ་ཕུལ་ཞིང་བཅོམ་ལྡན་འདས་ལ་དད་པའི་སེམས་རྙེད་པས། རིགས་མཐོ་བར་སྐྱེས་ཤིང་གཟུགས་བྱད་ཕུན་སུམ་ཚོགས་པར་གྱུར་ལ། སྔར་འོད་སྲུང་གི་བསྟན་པ་ལ། སླར་འགྱོད་ཚངས་ཕུལ་ཞིང་ཚངས་པར་སྤྱད་ནས་སྨོན་ལམ་བཏབ་པའི་རྒྱུས་ད་ལྟར་རབ་ཏུ་བྱུང་ཞིང་དགྲ་བཅོམ་པ་ཐོབ་པར་གསུངས་སོ། །
༈ ཡང་མཉན་ཡོད་དུ་རྒྱལ་པོ་གསལ་རྒྱལ་གྱིས་སངས་རྒྱས་ལ་སོགས་པའི་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ་མཆོད་པའི་རྗེས་ཐོག་ཏུ། རྒྱལ་པོའི་བ་ལང་འཚོའི་རྫི་བོའི་བུ་ལྔ་བརྒྱ་ཡོད་པ་དེ་རྣམས་བཅོམ་ལྡན་འདས་ལ་དད་པའི་སེམས་རྙེད་ནས། དེ་དག་གིས་སངས་རྒྱས་འཁོར་དང་བཅས་པ་གདུགས་ཚོད་ལ་སྤྱན་དྲངས་ཤིང༌། བཅོམ་ལྡན་འདས་ཀྱིས་དེ་དག་གི་ཁམས་དབང་བསམ་པ་བག་ལ་ཉལ་རྣམས་ཐུགས་སུ་ཆུད་དེ་ཆོས་བསྟན་པས། བ་ལང་རྫི་བོ་ལྔ་བརྒྱ་པོ་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ཅིང༌། རྒྱལ་པོ་ལ་གསོལ་ནས་བ་ལང་གི་ཁྱུ་དེ་རྣམས་རྫི་བོ་གཞན་ལ་གཏད་ནས༑ བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་བར་གསོལ་བ་དང༌། སྟོན་པས་ཚུར་ཤོག་གིས་བསྙེན་པར་རྫོགས་ཏེ། དེ་དག་རིང་པོར་མ་ལོན་པར་དགྲ་བཅོམ་པའི་གོ་འཕང་མངོན་དུ་བྱས་ནས་མངོན་ཤེས་ཀྱིས་བརྟགས་པས། རང་རང་གི་ཉེ་དུ་རྣམས་འདུལ་བར་མཐོང་ནས་དེའི་ཐད་དུ་དོང་སྟེ་ཆོས་བསྟན་པས་དད་པ་ཕུན་སུམ་ཚོགས་པ་ལ་ནི་བཀོད། སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་བཙུད་ནས་སྦྱིན་པ་དང་སྦྱིན་པའི་བགོ་བཤའ་བྱ་བ་ལ་ནི་ཡང་དག་པར་འཛིན་དུ་བཅུག་གོ །དེའི་ནང་ནས་བ་ལང་རྫི་མོ་གཅིག་ནི་མ་དད་དེ། སངས་རྒྱས་མཇལ་དུ་འགྲོར་མ་ཉན་པ་བ་ལང་རྫི་དེ་དག་གིས་ནན་གྱིས་བཟུང་སྟེ་ཁྲིད་པ་ན། དེས་རྒྱང་མ་ནས་སངས་རྒྱས་ཀྱི་སྐུ་མཐོང་བ་དང་མཆོག་ཏུ་དགའ་བ་སྐྱེས་ཏེ། བསོད་ནམས་ཀྱི་མཐུས་དགེ་སློང་བསམ་གཏན་ལ་གནས་པ་བས་ཁྱད་པར་དུ་འཕགས་པའི་དགའ་བདེའི་ཉམས་སྐྱེས་ཏེ། ལམ་ཀ་དེར་ཀོ་ཤ་ཏ་ཀའི་མེ་ཏོག་དག་གཅིག་མཐོང་བས་དེ་བཏུས་ནས་བཅོམ་ལྡན་འདས་ཀྱི་སྐུ་ལ་གཏོར་ཞིང་ཞབས་ལ་ཕྱག་བྱས་ཏེ་ཆོས་ཉན་པར་འཁོད་པ་ན། བཅོམ་ལྡན་འདས་ཀྱིས་བུ་མོ་དེ་ལ་ཚེ་རིང་པོ་མེད་པར་མཁྱེན་ནས་དེ་དང་མཐུན་པའི་ཆོས་བསྟན་ཏོ། །དེ་ནས་དེ་རིང་པོར་མི་ཐོགས་པར་ཚེ་འཕོས་ཏེ་ལྷ་ཡུལ་དུ་སྐྱེས་སོ། །རང་གང་ནས་ཤི་འཕོས་གང་དུ་སྐྱེས་ལས་གང་གིས་སྐྱེས་སྙམ་དུ་གནས་གསུམ་དུ་བརྟགས་པས་སྔར་གྱི་དོན་དེ་རྟོགས་པར་གྱུར་ནས། ཞག་མ་ལོན་པར་མཚན་མོར་བཅོམ་ལྡན་འདས་ཀྱི་སྤྱན་སྔར་འོངས་ནས་ལྷའི་མེ་ཏོག་སྣ་ཚོགས་པས་མཆོད་ཅིང་ཆོས་ཉན་པས་རྒྱུན་ཞུགས་ཀྱི་འབྲས་བུ་མངོན་དུ་བྱས་ནས་སླར་རང་གནས་སུ་སོང་ངོ༌། །དེའི་ཚེ་རྒྱལ་བྱེད་ཚལ་འོད་ཀྱིས་གང་བར་མཐོང་ནས། བཅོམ་ལྡན་འདས་ལ་ཞུས་པ་དང་སྔར་གྱི་དོན་རྣམས་གསུངས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པར། བཅོམ་ལྡན་འདས་ཀྱིས་དགེ་སློང་དག་འདས་པའི་ལས་ཀྱི་ཤས་ཀྱང་ཡོད། དེ་ལྟར་བྱུང་བའི་ལས་ཀྱི་ཤས་ཀྱང་ཡོད་དེ། འདས་པའི་ལས་ནི་སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་མར་གྱུར་ཏེ། དེ་འཐབ་ཀྲོལ་ཅན་ཁ་ཚས་ངན་པར་གྱུར་པས། དགེ་སློང་མ་མང་པོ་ཞིག་ལ་བ་ལང་རྫི་མོ་ཞེས་སྨྲས་སོ། །དེར་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་བོ། །ད་ལྟར་བྱུང་བའི་ལས་ནི། བ་ལང་རྫི་མོར་གྱུར་པ་དེས་ཀོ་ཤ་ཏ་ཀའི་མེ་ཏོག་གིས་མཆོད་ཅིང་སེམས་དགའ་བར་གྱུར་པས་ལྷར་སྐྱེས་སོ་གསུངས། ཡང་བ་ལང་རྫི་བོ་རྣམས་ཀྱི་ལས་ཀྱི་རྒྱུ་ཞུས་པར། འདི་རྣམས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་སྟེ། དགེ་སློང་འཐབ་ཀྲོལ་ཅན་ཁ་ཚས་ངན་པར་གྱུར་ནས། དགེ་སློང་མང་པོ་ཞིག་ལ་བ་ལང་རྫི་ཞེས་པའི་ཚིག་སྨྲས་ལ། དེར་དེ་དག་གིས་ཚེ་གཅིག་ཏུ་ཚངས་པར་སྤྱད་ནས་འཆི་ཀར་སྨོན་ལམ་བཏབ་པའི་འབྲས་བུས་དེ་ལྟར་གྱུར་པར་གསུངས་སོ། །འདི་དག་གིས་ནི་འཐབ་ཀྲོལ་དང་ངག་གི་ཉེས་པར་སྤྱོད་པའི་རྣམ་སྨིན་དང་ཚངས་པར་སྤྱོད་པ་དང་སངས་རྒྱས་ལ་དད་ཅིང་མཆོད་པ་སོགས་ཀྱིས་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བསོད་སྙོམས་ལ་གཤེགས་པའི་ཚེ། མཛའ་སྡེ་ལྔ་བརྒྱ་ཙམ་ཞིག་སྐྱེད་མོས་ཚལ་དུ་རྩེར་འགྲོ་བས་མཇལ་ཏེ་ཤིན་ཏུ་དགའ་ཞིང་དད་པར་གྱུར་ནས་ཞབས་ལ་ཕྱག་འཚལ་ཞིང་མེ་ཏོག་རྣམ་པ་སྣ་ཚོགས་ཀྱིས་གཏོར། སིལ་སྙན་དང་རོལ་མོས་ཀྱང་མཆོད་ཅིང་བསྐོར་བ་ལན་གསུམ་དུ་བྱས་ཏེ་སོང་ངོ༌། །དེར་བཅོམ་ལྡན་འདས་ཀྱིས་ཞལ་འཛུམ་པ་མཛད་པས། ཀུན་དགའ་བོས་རྒྱུ་རྐྱེན་གསོལ་བ་ན། མཛའ་སྡེ་ལྔ་བརྒྱ་པོ་འདི་བཅོམ་ལྡན་འདས་ལ་དད་པར་བྱས་ཏེ་བཀུར་སྟིས་མཆོད་པའི་ལས་དེའི་བསོད་ནམས་ཀྱིས་བསྐལ་པ་བཅུ་གསུམ་གྱི་བར་དུ་ངན་འགྲོ་ལོག་པར་མི་ལྟུང་ཞིང་ལྷ་དང་མིའི་གནས་སུ་བདེ་བ་མྱོང་སྟེ། མཐར་རང་སངས་རྒྱས་སྨོན་པ་མེད་པ་ཞེས་བྱ་བ་ཤ་སྟག་ཏུ་འགྱུར་རོ་ཞེས་ལུང་བསྟན་ཏོ། །དེར་དགེ་སློང་རྣམས་ཀྱིས་བཅོམ་ལྡན་འདས་ཀྱིས་སྔོན་ཕྲིན་ལས་ཅི་མཛད་ནས་འདི་ལྟ་བུའི་མེ་ཏོག་གིས་མཆོད་པར་གྱུར་ཅེས་གསོལ་པ་ན། བཅོམ་ལྡན་འདས་ཀྱིས་སྔོན་བྱུང་བ་འདས་པའི་དུས་ན། བསྐལ་པ་གྲངས་མེད་པ་གཉིས་ལ་བབས་པ་ན། ཡང་དག་པར་རྫོགས་པའི་སངས་རྒྱས་མར་མེ་མཛད་འཇིག་རྟེན་དུ་བྱོན་ནོ། །དེའི་ཚེ་བཅོམ་ལྡན་འདས་ཉིད་བྲམ་ཟེའི་ཁྱེའུ་བློ་གྲོས་བཟང་པོ་ཞེས་བྱ་བ་གྱུར་ཏེ། རྒྱ་མཚོ་ཆེན་པོ་འཐུང་བ་དང་ནམ་མཁའ་ལ་འགྲོ་བ་དང་ཉི་ཟླ་ལག་ཏུ་ཐོགས་པ་སོགས་ཀྱི་རྨི་ལམ་གྱི་ལྟས་ཀྱིས་བསྐུལ་ནས། རྒྱལ་པོའི་ཕོ་བྲང་མར་མེ་ལྡན་དུ་སོང་སྟེ་བུ་མོ་ཞིག་ལ་ཨུད་པ་ལ་སྔོན་པོ་བདུན་ཡོད་པའི་ནང་ནས་ལྔ་བསླངས་ཏེ་སངས་རྒྱས་མར་མེ་མཛད་ཀྱི་སྐུ་ལ་གཏོར་བ་དབུའི་སྟེང་དུ་ཤིང་རྟའི་འཕང་ལོ་ཙམ་ཤ་སྟག་ཏུ་བླ་རེར་ཆགས་སོ། །དེ་མཐོང་བ་དང་བུ་མོ་དེས་ཀྱང་ཨུད་པ་ལ་གཉིས་པོ་བཅོམ་ལྡན་འདས་ལ་གཏོར་བས་སྙན་གྱི་གོང་དུ་ཤིང་རྟའི་འཕང་ལོ་ཙམ་དུ་ཆགས་པར་བྱིན་གྱིས་བརླབས་སོ། །དེ་ནས་བྲམ་ཟེའི་ཁྱེའུ་བློ་གྲོས་བཟང་པོས། ས་ཕྱོགས་འདམ་རྫབ་ཅན་དུ་རང་གི་སྐྲ་བཏིང་ནས། བློ་ལྡན་སད་མཛད་གལ་ཏེ་བདག །བྱང་ཆུབ་ཏུ་ནི་འཚང་རྒྱ་ན། །སྐྱེ་རྒ་མེད་མཛད་ཞབས་གཉིས་ཀྱིས། །མྱུར་དུ་བདག་སྐྲ་བརྫི་བར་གསོལ། །ཞེས་ཞུས་པས། མར་མེ་མཛད་ཀྱིས་སྐྲའི་སྟེང་དུ་ཞབས་གཉིས་བཞག་སྟེ། ཁྱོད་ནི་ས་འདིར་འཇིག་རྟེན་རྣམས་ལ་ཕན་པའི་ཕྱིར། །སྟོན་པ་མངའ་མཛད་འཇིག་རྟེན་གསུམ་ལས་རྣམ་གྲོལ་བ། །ཤཱཀྱའི་སྲས་པོ་ཤཱཀྱ་ཐུབ་པ་ཞེས་བྱ་བ། །འཇིག་རྟེན་གསུམ་གྱི་སྙིང་པོ་འགྲོ་བའི་སྒྲོན་དུ་འགྱུར། །ཞེས་བྱང་ཆུབ་ཏུ་ལུང་བསྟན་མ་ཐག་ཏུ་བྲམ་ཟེ་ཁྱེའུ་དེ་ནམ་མཁའ་ལ་ཏ་ལ་བདུན་སྲིད་ཙམ་དུ་འཕགས་སོ། །དེ་ནས་དེའི་སྐྲ་བྱི་ནས་སྐྲ་གསར་ཁྱད་པར་དུ་འཕགས་པ་བྱུང་ངོ༌། །དེ་ལྟར་དེ་ནམ་མཁའ་ལ་འདུག་པ་མཐོང་ནས་སྐྱེ་བོ་ཕལ་མོ་ཆེས། གང་གི་ཚེ་འདིས་བླ་ན་མེད་པའི་ཡེ་ཤེས་བརྙེས་པར་འགྱུར་བ་དེའི་ཚེ་བདག་ཅག་འདིའི་ཉན་ཐོས་སུ་གྱུར་ཅིགཅེས་སྨོན་ལམ་དུ་བྱས་ཤིང༌། སྔར་གྱི་བུ་མོ་དེས་ཀྱང༌། ནམ་སངས་མ་རྒྱས་ཀྱི་བར་དུ་བྱང་ཆུབ་སེམས་དཔའི་བཙུན་མོ་བྱེད་པ་དང་སངས་རྒྱས་ནས་དེའི་ཉན་ཐོས་མར་སྨོན་ལམ་བཏབ་བོ། །དེའི་ཚེ་དབུ་སྐྲ་རྣམས་རྒྱལ་པོ་ནོར་ཅན་གྱི་བུས་བསྒོས་ཏེ། བློན་པོ་བརྒྱད་ཁྲི་ལ་སྐྲ་ཉག་མ་རེ་རེ་བྱིན་ནས་སོ་སོར་མཆོད་རྟེན་བྱས་སོ། །དེ་ནས་བྲམ་ཟེའི་ཁྱེའུ་བློ་གྲོས་བཟང་པོ་རབ་ཏུ་བྱུང་ཞིང་ཚངས་པར་སྤྱོད་པ་སྤྱད་པས་ཚེ་འཕོས་ནས་དགའ་ལྡན་གྱི་ལྷའི་རིས་སུ་སྐྱེས་སོ། །དེ་ལྟར་སངས་རྒྱས་མར་མེ་མཛད་ལ་ཨུད་པ་ལ་སྔོན་པོ་དག་གིས་མཆོད་པ་བྱས་པའི་ལས་དེའི་རྣམ་པར་སྨིན་པས།འཁོར་བ་ན་བདེ་བ་ཆེན་པོ་མྱོང་བར་གྱུར་ཏེ། དགེ་བའི་རྩ་བ་དེས་ནི་ངས་བླ་ན་མེད་པའི་བྱང་ཆུབ་ཀྱི་རྒྱུ་ཙམ་དང་རྐྱེན་ཙམ་དང་ཚོགས་ཙམ་དུ་གྱུར་ལ་ད་ལྟའི་དུས་ཀྱང་ལས་དེའི་རྣམ་པར་སྨིན་པས་མཛའ་སྡེ་ལྔ་བརྒྱ་པོ་རྣམས་ཀྱིས་འདི་ལྟ་བུའི་མཆོད་པ་བྱས་པ་ཡིན་ནོ་གསུངས༑
༈ ཡང་བཅོམ་ལྡན་འདས་མཉན་ཡོད་ནས་རྒྱལ་པོའི་ཁབ་ཏུ་གཤེགས་པའི་ཚེ། དེ་ན་ལམ་ཁ་བྲག་གཉིས་ཀྱི་གཅིག་ནི་ཐག་རིང་ལ་གཅིག་ནི་ལམ་བདེ་ཡང་སེང་གེའི་འཇིགས་པ་དང་བཅས་པས་དེ་གཉིས་གང་དུ་གཤེགས་ཞེས་ཀུན་དགའ་བོས་གསོལ་པ་ན་བཅོམ་ལྡན་འདས་ལ་འཇིགས་པ་མེད་པར་བཀའ་སྩལ་ནས་ལམ་བདེ་བར་གཤེགས་པ་ན། གྲོང་མིའི་བྱིས་པ་གཉིས་རྩེ་བར་བྱེད་པ་ལས། དེ་གཉིས་བཅོམ་ལྡན་འདས་ལ་དད་ནས་ཞབས་ལ་ཕྱག་བྱས་ཏེ། བདག་གཉིས་ཀྱིས་བཅོམ་ལྡན་འདས་ཀྱི་ལམ་གྱི་འཇིགས་པ་སེལ་བར་བྱ་སྟེ་གལ་ཏེ་སེང་གེ་བྱུང་ན་གཅིག་གིས་ནི་རོལ་མོའི་སྒྲས་སྐྲག་པར་བགྱིའོ། །གཅིག་གིས་ནི་མདའ་གཞུའི་སྒྲས་སྐྲག་པར་བགྱིའོ། །ཞེས་ཟེར་ནས་རོལ་མོ་དང་མདའ་གཞུ་ཐོགས་ནས༑ བཅོམ་ལྡན་འདས་ཀྱི་མདུན་ལོགས་སུ་ཆས་སོ། །དེ་ནས་བཅོམ་འདས་ཀྱིས་དེ་ཙམ་གྱིས་དགེ་བའི་རྩ་བ་བསྐྱེད་ཟིན་པར་དགོངས་ནས། ཁྱེའུ་གཉིས་ལ་ཁྱེད་གཉིས་ཀྱིས་སེམས་དགའ་བར་བསྐྱེད་པ་དེ་ཙམ་གྱིས་བསལ་བར་བྱས་ཟིན་ཏེ་ཆོག་གིས་ཕྱིར་དེངས་ཤིག ཅེས་བཀའ་སྩལ་པས་དེ་གཉིས་ཕྱིར་ལོག་པ་དང་ཞལ་འཛུམ་པ་མཛད་པས། ཀུན་དགའ་བོས་རྒྱུ་རྐྱེན་ཞུས་པས། ཁྱེའུ་དེ་གཉིས་ཀྱི་སེམས་དྭངས་པས་བཀུར་སྟི་བགྱིས་པའི་ལས་ཀྱི་རྒྱུ་དེས༑ བསྐལ་པ་བཅུ་གསུམ་གྱི་བར་དུ་ལོག་པར་ལྟུང་བར་མི་འགྱུར་ཞིང་མཐར་རང་སངས་རྒྱས་རྔ་སྒྲ་དང་འཇིགས་མེད་ཅེས་བྱ་བར་འགྱུར་རོ་ཞེས་ལུང་བསྟན་ནོ། །ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་རྣམ་ཐོས་ཀྱི་བུའི་ནོར་དང་ལྡན་པ་ཞིག་གི་ཆུང་མར་སེམས་ཅན་དང་ལྡན་པར་གྱུར་པ་ལས། དུས་ལ་བབ་པའི་ཚེ་ཁྱེའུ་གཟུགས་བཟང་ཞིང་ལྟ་ན་སྡུག་པ་ལུས་ལ་རྒྱན་གྱིས་བརྒྱན་པ་མངལ་གྱི་དྲི་མ་དང་ཤ་མའི་དྲི་མ་དང་ཁྲག་གི་དྲི་མས་མ་གོས་པ་ཞིག་བཙས་ནས། དེ་བཀྲུ་བར་འདོད་དེ་རྒྱན་རྣམས་བཀྲོལ་ན་ཡང་རེ་རེ་བླངས་པའི་ཤུལ་དུ་རེ་རེ་རང་གྲུབ་ཏུ་བྱུང་སྟེ་མཐར་རྒྱན་དང་བཅས་ཏེ་ཁྲུས་བྱས་ཏེ་ཁྲིའི་སྟེང་དུ་བཞག་པ་དང་ལྷའི་མལ་ཁྲི་རང་བྱུང་ཞིང༌། ཁང་བཟང་དེ་ཡང་ལྷ་ཡི་ཁང་བརྩེགས་གདུགས་དང་རྒྱལ་མཚན་དང་བ་དན་བསྒྲེང་བ། མེ་ཏོག་སྣ་ཚོགས་བཀྲམ་པ་སྤོས་ཆུས་ཆག་ཆག་བཏབ་པ་བྱུང་བར་གྱུར་ཏེ། ཁང་བརྩེགས་དེའི་ནང་གི་མལ་ཁྲིའི་སྔས་སུ་ལྷའི་མཆོད་སྡོང་གསེར་ལས་བྱས་པ་རིན་པོ་ཆེ་སྣ་ཚོགས་ཀྱིས་སྤྲས་པ་བྱུང་ངོ༌། །མཆོད་སྡོང་དེའི་དྲུང་ནས་ཀྱང་གཏེར་ཆེན་པོ་རིན་པོ་ཆེ་སྣ་ཚོགས་ཀྱིས་གང་བ་ཁ་བྱེ་བ་བཞི་བྱུང་སྟེ་ཇི་ཙམ་བླངས་ཀྱང་ཟད་པ་མེད་པར་གྱུར་ཏོ། །དེར་ཕ་མ་གཉིས་དགའ་ནས་ཁྱེའུའི་མིང་དབྱིག་མཚོ་ཞེས་བཏགས་སོ། །དེ་ཆེར་སྐྱེས་པ་ན་ཡི་གེ་མཁས་པ་དང་ཀློག་མཁས་པ་དང་མཛངས་པ་དང་བྱ་བ་ལ་གསལ་བ་དང་ཡིད་གཞུངས་པ་དང་བརྟག་པ་རྣམ་པ་བརྒྱད་ལ་མཁས་པར་གྱུར་ཏེ་འདོད་པ་ལ་ལོངས་སྤྱོད་ནུས་པ་གྱུར་པ་དེའི་ཚེ་ལྷའི་བུ་མོ་དག་ཀྱང་བྱུང་སྟེ་དེ་དག་དང་རྩེ་ཞིང་དགའ་མགུར་སྤྱོད་པར་བྱེད་དོ། །དེ་ནས་དེ་ཕྱི་ཞིག་ནས་དཀོན་མཆོག་གསུམ་ལ་མངོན་པར་དགའ་བར་གྱུར་ནས། བདག་གིས་ལྷ་དང་མིའི་ལོངས་སྤྱོད་ནི་ཡོངས་སུ་ལོངས་སྤྱད་ཟིན་གྱིས་ད་ནི་རབ་ཏུ་བྱུང་བར་བྱའོ་སྙམ་དུ་བསམ་ནས༑ སྦྱིན་པ་དག་ཀྱང་བྱིན་བསོད་ནམས་དག་ཀྱང་བྱས་ཏེ་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ངོ༌། །དེ་རབ་ཏུ་བྱུང་ནས་ཕྱོགས་གང་དུ་གནས་པར་འདོད་པ་དེར་ལྷའི་མལ་ཁྲི་བྱུང་ཞིང༌། གང་དུ་འགྲོ་བ་དེར་མི་མ་ཡིན་རྣམས་ཀྱིས་རས་སར་པ་འདིང་བར་བྱེད་ལ། མེ་ཏོག་སྣ་ཚོགས་ཀྱང་འགྲིམ་པར་གྱུར་པས་དགེ་སློང་དེར་རབ་ཏུ་ངོ་ཚ་བར་གྱུར་པ་ལ་བཅོམ་ལྡན་འདས་ཀྱིས་སྙིང་ཐག་པ་ནས་དེ་ལ་མི་ལྟ་བའི་སེམས་སྐྱེད་ཅིག་དང་ཐམས་ཅད་མེད་པར་འགྱུར་རོ་གསུངས་པས། དེས་ཀྱང་དེ་ལྟར་སེམས་བསྐྱེད་པས་དེ་དག་མེད་པར་གྱུར་ཏོ། །དེ་ནས་དེས་བརྩོན་པ་དང་བསྒྲུབ་པ་དང་འབད་པས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་དུ་བྱས་སོ། །དེར་དགེ་སློང་དག་གིས་བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པས། སྔོན་སངས་རྒྱས་འོད་སྲུང་གི་དུས་སུ། །ཝཱ་རཱ་ཎ་སཱིའི་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་ལ་འགྲན་པ་ཞིག སངས་རྒྱས་དང་ཆོས་དང་དགེ་འདུན་ལ་མངོན་པར་དགའ་བར་གྱུར་ནས། རྣམ་པ་ཐམས་ཅད་ཡོངས་སུ་རྫོགས་པའི་གཙུག་ལག་ཁང་བརྩིགས་ནས་སངས་རྒྱས་འཁོར་དང་བཅས་པ་གནས་དེར་སྤྱན་དྲངས་ཏེ་མངོན་པར་མཆོད་ཅིང༌། དེ་བཞིན་གཤེགས་པའི་དབུ་སྐྲ་དང་སེན་མོ་བླངས་ཏེ། མཆོད་རྟེན་ཡང་བརྩིགས་ལ། དེ་ཉིད་དགའ་བའི་ཕྱིར་གཙང་ཁང་ཕྱུར་བུ་ལན་ཀན་དང་རྟ་བབས་དང་སྐར་ཁུང་དང་ཆར་ཁེབས་ཀྱིས་བརྒྱན་པ་གདུགས་དང་རྒྱལ་མཚན་བ་དན་རྣམས་བསྒྲེང་བ་ཞིག་བྱས་ནས། མཆོད་རྟེན་དེའི་ནང་གི་ས་གཞི་ལ་ཡང་རས་ཀྱི་གཞི་བཏིང་བདུག་པ་དང་ཕྱེ་མ་དང་སྤོས་དང་མེ་ཏོག་དང་རོལ་མོའི་སྒྲས་བཀུར་སྟི་བྱས་ནས། མ་འོངས་པ་ན་ཕྱུག་ཅིང་ནོར་མང་བའི་ཁྱིམ་དུ་གཟུགས་བཟང་ལྟ་ན་སྡུག་པ་རྒྱན་གྱིས་བརྒྱན་པར་སྐྱེ་ཞིང་མངལ་སོགས་ཀྱི་དྲི་མས་མ་གོས་པ་དང༌། ཁྱིམ་དུ་ལྷའི་མལ་ཁྲི་དང་ཁང་བརྩེགས་དང་ལྷའི་མཆོད་སྡོང་ཕྱོགས་བཞིར་རིན་པོ་ཆེའི་གཏེར་དང་བཅས་པར་གྱུར་ཅིང་ཆེར་སྐྱེས་ནས་ལྷ་དང་མིའི་འདོད་ཡོན་ལ་ལོངས་སྤྱོད་ནས་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ཞིང་འབྲས་བུ་ཐོབ་པར་སྨོན་ལམ་བཏབ་པའི་རྒྱུ་ལས་དེ་བཞིན་དུ་བྱུང་བར་གསུངས་སོ། །འདི་རྣམས་ཀྱིས་དཀོན་མཆོག་ལ་དད་ཅིང་བསྙེན་བཀུར་བགྱིས་པ་སོགས་ཀྱི་ཕན་ཡོན་དང་སྨོན་ལམ་ཇི་ལྟར་བཏབ་པ་མི་བསླུ་བའི་ཚུལ་རྣམས་བསྟན་པ་ཡིན་ནོ། །
༈ ཡང་བཅོམ་ལྡན་འདས་མངོན་པར་སངས་རྒྱས་ནས་ཝཱ་རཱ་ཎ་སཱིར་གཤེགས་ཏེ་དྲང་སྲོང་སྨྲ་བ་རི་དྭགས་ཀྱི་ནགས་སུ་འཁོར་ལྔ་སྡེ་བཟང་པོ་དགྲ་བཅོམ་པའི་གོ་འཕང་ལ་འགོད་པར་མཛད་པ་དེའི་ཚེ་དགེ་སློང་ལྔ་པོ་ངོ་མཚར་དུ་གྱུར་པ་ལ་བཀའ་སྩལ་པ། དགེ་སློང་དག་ད་ལྟར་འབའ་ཞིག་མ་ཡིན་ཏེ་འདས་པའི་དུས་ནའང་ངས་དགེ་སློང་ལྔ་སྡེ་པོ་འདི་རྣམས་ལ་བདག་གི་སྲོག་དང་བསྡོས་ཏེ་ཆུའི་རྒྱ་མཚོ་ཆེན་པོ་ལས་བསྒྲལ་ནས་རིན་ཐང་ཆེ་བའི་རིན་པོ་ཆེ་རྣམས་ཀྱི་སྐལ་ཤས་ཇི་ལྟར་བྱིན་པ་དེ་ཉོན་ཅིག སྔོན་འདས་པའི་དུས་ན་ཝཱ་རཱ་ཎ་སཱིའི་གྲོང་ཁྱེར་ན་རྒྱལ་པོ་ཚངས་པས་བྱིན་ཞེས་པས་རྒྱལ་སྲིད་བྱེད་པའི་ཚེ། ཡུལ་དེ་ན་དེད་དཔོན་དབྱིག་ཅེས་བྱ་བའི་བུ། དབྱིག་དགའ་ཞེས་བྱ་བ་ཞིག་བྱུང་སྟེ། དེ་ཉིད་ཀྱིས་རང་གི་ཕ་ཤི་བའི་འོག་ཏུ་སྦྱིན་པ་དག་སྦྱིན་བསོད་ནམས་དག་བྱས་ཏེ། རྒྱ་མཚོ་ཆེན་པོར་ལན་དྲུག་གི་བར་དུ་ཕྱིན་པས་ཉེ་ཞོ་མེད་པར་འཁོར་ཏེ་བསོད་ནམས་ཀྱི་གྲགས་པ་ཆེར་གྱུར་ཏོ། །དེའི་ཚེ་གྲོང་ཁྱེར་གཞན་ལྔ་ན་དེད་དཔོན་ལྔ་ཡོད་པ་རྣམས་ཀྱི་གྲུ་མ་རུངས་པར་གྱུར་ནས། དེད་དཔོན་དབྱིག་དགའི་ཐད་དུ་ཕྱིན་ནས་གསོལ་བ་གདབ་པ་ན། དེས་སྨྲས་པ། ཀྱེ་རྒྱ་མཚོ་ཆེན་པོའི་ཆོས་ཉིད་ཀྱི་གྲུ་བདུན་པ་ནི་མ་རུངས་པར་འགྱུར་ཏེ་སྔོན་ཆད་གང་གིས་ཀྱང་རྒྱ་མཚོའི་གྲུའི་དོན་ལས་བདུན་དུ་གྲུབ་པ་སུ་ཡང་མེད་དོ། །འོན་ཀྱང་ཁྱེད་ཀྱི་བསམ་པ་ཡོངས་སུ་བསྐང་བར་བྱ་སྟེ། ཁྱེད་ཁོ་ན་ལ་སྙིང་བརྩེ་བའི་ཕྱིར། ལན་བདུན་དུ་རྒྱ་མཚོའི་ནང་དུ་འགྲོ་བར་བྱའོ་ཞེས་སྨྲས་ནས། དེད་དཔོན་དབྱིག་དགས་གཞན་ལྔ་བོ་ཁྲིད་དེ་རྒྱ་མཚོ་ཆེན་པོའི་ནང་དུ་སོང་བ་ལས་རིན་པོ་ཆེའི་གླིང་དུ་ཕྱིན་ནས་རིན་པོ་ཆེས་གྲུ་བཀང་སྟེ་འཛམ་བུ་གླིང་དུ་ཕྱིར་ལོག་པ་ན། རྒྱ་མཚོ་ནས་བདེ་བར་ཕྱིར་འཁོར་བའི་མཚན་མ་མཐོང་ནས་དེད་དཔོན་དབྱིག་དགས་རིན་པོ་ཆེ་རིན་ཐང་ཆེ་བ་རྣམས་ཀྱིས་སྒྱེའུ་བཀང་སྟེ་རྐེད་པ་ལ་བཅིངས་ནས་གལ་ཏེ་གྲུ་འདི་མ་རུངས་པར་གྱུར་ན་ཁྱེད་རྣམས་ཀྱིས་ངའི་ལུས་ལ་འཇུས་ཤིག་ཅེས་སྨྲས་སོ། །དེ་ནས་ཕྱིས་ཞིག་ན་ཆུ་གནས་ཀྱིས་གྲུ་བཤིག་པར་གྱུར་ཏེ། དེད་དཔོན་ལྔ་པོས་དབྱིག་དགའི་ལུས་ལ་འཇུས་སོ། །དེར་དབྱིག་དགས་བསམ་པ། བདག་གིས་འདི་རྣམས་གསོན་བཞིན་དུ་བསྒྲལ་མི་ནུས་ཀྱི། རྒྱ་མཚོ་ཆེན་པོ་ནི་ཤི་བའི་རོ་དང་ལྷན་ཅིག་ཏུ་གནས་པ་ནི་མི་སྲིད་དེ། སྐབས་མེད་པས། བདག་ཤི་བ་དང་རྒྱ་མཚོ་ཆེན་པོ་ལས་མྱུར་དུ་བརྒལ་བར་འགྱུར་རོ་སྙམ་ནས། དེ་དག་ལ། ཀྱེ་ཁྱེད་རྣམས་བརྟན་ཞིང་སྤྲོ་བ་ཆེར་སྐྱེད་ཅིག་དང༌། ངས་གནོད་པ་མེད་པར་ཕ་རོལ་དུ་བརྒལ་བར་བྱའོ། །བརྒལ་ཟིན་ནས་ཀྱང་ངའི་ལུས་མ་དོར་བར་རྐེད་པར་བཅིང་པའི་རིན་པོ་ཆེ་རིན་ཐང་ཆེ་བ་རྣམས་ལོངས་ལ་སྤྱོད་ཅིགདེས་ཁྱེད་ཀྱི་གཉི་གའི་ཕྱོགས་ཀྱི་བདུན་རྒྱུད་འཚོ་བར་འགྱུར་རོ་ཞེས་སྨྲས་སོ། །དེ་ནས་དེས། སེམས་ཅན་གྱི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་ནས། མཚོན་རྣོན་པོ་བླངས་ཏེ་རང་གི་མགུལ་པ་བཅད་པས། རྒྱ་མཚོའི་ཀླུ་གཙང་སྦྲ་ལ་དགའ་བ་རྣམས་ཀྱིས་འགྲམ་དུ་ཕུལ་ནས་ཐང་ལ་བོར་རོ། །དེ་ནས་དེ་དག་གིས་དེའི་རོ་ལས་རིན་པོ་ཆེ་རྣམས་བཀྲོལ་ཏེ་བགོ་བཤའ་བྱས་ནས། དེའི་རུས་བུ་ལ་མཆོད་པ་བྱས་ཏེ་དོང་ངོ༌། །དེའི་དུས་ཀྱི་དེད་དཔོན་དབྱིག་དགའ་གང་ཡིན་པ་དེ་ནི་ང་ཡིན་ནོ། །དེའི་ཚེ་དེད་དཔོན་ལྔ་པོར་གྱུར་པ་གང་ཡིན་པ་དེ་ནི་དགེ་སློང་ལྔ་པོ་འདི་རྣམས་ཡིན་ཏེ། དེའི་ཚེ་ན་ཡང་ངས་རང་གི་སྲོག་དང་བཅས་བསྡོས་ཏེ། ཆུའི་རྒྱ་མཚོ་ལས་བསྒྲལ་ནས་རིན་པོ་ཆེ་རིན་ཐང་ཆེ་བའི་སྐལ་ཤས་བྱིན་ཏེ་ཉེ་ཞོ་མེད་ཅིང་བདེ་བའི་གནས་སུ་བཀོད་ལ། ད་ལྟར་ཡང་ངས་འདི་རྣམས་འཁོར་བའི་རྒྱ་མཚོ་ལས་བསྒྲལ་ཏེ། དབང་པོ་དང་སྟོབས་དང་བྱང་ཆུབ་ཀྱི་ཡན་ལག་རིན་པོ་ཆེའི་སྐལ་ཤས་བྱིན་ནས། གཡུང་དྲུང་གི་མཐའ་ཐུག་པའི་གྲུབ་པ་དང་བདེ་བ་མྱ་ངན་ལས་འདས་པ་ལ་བཀོད་དོ་གསུངས།
༈ ཡང་སྟོན་པ་རྒྱལ་པོའི་ཁབ་ཏུ་བཞུགས་ཏེ་ཡུལ་ག་ཡར་གཤེགས་པ་ན། ཆམ་པས་བསྙུན་ནས་སྨན་པའི་རྒྱལ་པོ་འཚོ་བྱེད་ཀྱིས་ལྕགས་མདའ་ཞེས་པའི་སྨན་མར་བཀོལ་ཏེ་ཕུལ་བ་ན། ལྷས་བྱིན་གྱིས་འགྲན་སེམས་ཀྱིས་མང་དུ་བསླངས་ནས་ཟོས་པ་མ་ཞུ་སྟེ་ལྟོ་ནད་ཀྱིས་འཆི་ལ་ཐུག་པ་ན། ཀུན་དགའ་བོས་གསོལ་བ་བཏབ་ནས། བཅོམ་ལྡན་འདས་ཀྱིས་ཕྱག་ལྷས་བྱིན་གྱི་མགོར་བཞག་སྟེ། ལྷས་བྱིན་བདེན་པ་དང་བདེན་པའི་ཚིག་གང་གིས་གཤེད་མར་གྱུར་བའི་མི་ཁྱོད་དང༌། སྒྲ་གཅན་ཟིན་ཐལ་མོ་སྦྱོར་བ་གཉིས་ལ་ངའི་སེམས་སྙོམས་ན༑ བདེན་པ་དང་བདེན་པའི་ཚིག་དེས་ཁྱེད་ཀྱི་ནད་མེད་པར་གྱུར་ཅིགཅེས་བཀའ་སྩལ་པའི་མོད་ལ་ནད་ཞི་བར་གྱུར་ཏོ། །དེའི་ཚེ་ལྷས་བྱིན་གྱིས། དེ་ལ་ངོ་མཚར་ཆེ་རྒྱུ་ཅི་ཡོད་དེ།གལ་ཏེ་འདིས་སྨན་དཔྱད་མ་བསླབས་སུ་ཟིན་ན། འདི་ཇི་ལྟར་འཁོར་གྱི་ཚོགས་འདི་སྙེད་འཆོས་ནུས་ཞེས་སྨྲས་ནས། བཅོམ་ལྡན་འདས་དགྲོང་བའི་ཐབས་འབའ་ཞིག་ཤོམ་མོ། །དེ་དགེ་སློང་རྣམས་ཀྱིས་ཚོར་ནས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས༑ ད་ལྟར་འབའ་ཞིག་མ་ཡིན་ཏེ། འདས་པའི་དུས་ནའང་འདིས་ཇི་ལྟར་བྱས་པ་མི་ཤེས་པ་དང༌། བྱས་པ་མི་གཟོ་བ་དང༌། བྱས་པ་ཆུད་གཟོན་པར་གྱུར་པ་དེ་ཉོན་ཅིག སྔོན་རི་ཁྲོད་ཀྱི་གྲོང་ཞིག་ན་མི་དབུལ་པོ་ཞིག་ཡོད་པ་རི་ལ་ཤིང་འཐུ་རུ་སོང་བ་དང༌། ཡུལ་ངན་བྱུང་ནས་བྲག་ཕུག་ཆེན་པོ་ཞིག་གི་ནང་དུ་སོང་ངོ༌། །དེའི་ཚེ་བྱང་ཆུབ་སེམས་དཔའ་དོམ་དུ་སྐྱེས་པར་གྱུར་ཏེ། དེར་ཡང་ལུས་ཀྱི་ལོག་པར་ལྟུང་དུ་ཟིན་ཀྱང་སེམས་ཀྱིས་ལོག་པ་ལྟུང་བར་མ་གྱུར་ནས། བྱམས་པ་དང་སྙིང་རྗེའི་སེམས་དང་ལྡན་ཞིང་གཞན་ལ་མི་འཚེ་བས་རྩ་བ་དང་འབྲས་བུས་འཚོ་བར་བྱེད་དོ། །དེ་ས་ཕུག་དེར་རྩ་བ་དང་འབྲས་བུ་བསགས་ནས་ལྷགས་པས་ཉེན་པའི་ཚེ་དེའི་ནང་དུ་ཞུགས་ཏེ་གནས་པ་དེ་མི་ཕུག་ཏུ་སོང་བ་དེས་མཐོང་ནས་ཤིན་ཏུ་སྐྲག་པར་གྱུར་པ་ན། དེ་དོམ་དེ་ཉིད་ཀྱིས་མཐོང་ནས་དེ་ལ་སྙིང་བརྩེ་བའི་ཕྱིར་མིའི་སྐད་དུ། ཁྱོད་ང་ལ་འཇིགས་མི་དགོས་སོ་ཞེས་སྨྲས་ནས་མི་དེ་ལུས་ཀྱིས་བསྐྱབས་ཏེ། རྩ་བ་དང་འབྲས་བུ་དག་བྱིན་ནས། ཞག་བདུན་གྱི་བར་དུ་བསྐྱངས་ནས་ཡུལ་ངན་སངས་བ་ན། མི་དེ་ལ། ཁྱོད་ཁྱིམ་དུ་སོང་ལ་ང་འདི་ན་འདུག་ཅེས་སུ་ལའང་མ་སྨྲ་ཞིག་ཅེས་སྨྲས་ཏེ་ཕྱིར་བསྐྱལ་ལོ། །དེ་ནས་དེས་ཤིང་ཁུར་ཏེ་ཕྱིར་འགྲོ་བའི་ལམ་ཏུ་རྔོན་པ་གཉིས་འོང་བ་དང་ཕྲད་ནས་གཏམ་བྱས་ཏེ། དེ་གཉིས་ཀྱིས་ཤ་ཡི་སྐལ་བ་སྦྱིན་ཆད་བྱས་ཏེ་མི་དེས་དེ་གཉིས་ཁྲིད་དེ། དོམ་དེ་ཕུག་ན་འདུག་པ་བསྟན་པས་དེ་གཉིས་ཀྱིས་དུག་མདས་བསྣུན་ཏེ་བསད་ཅིང་དེའི་ཚེ་དོམ་གྱིས། རི་སུལ་སྟུག་པོར་གནས་པ་ན། །བདག་གིས་སུ་ཡི་ཅི་ཞིག་ཕྲོགས། །རྩྭ་དང་རྩ་བ་འབྲས་བུ་ཟ། །སུ་ལའང་འཚེ་བར་མི་བྱེད་ན། །འཆི་བའི་དུས་ལ་བབ་ཟིན་གྱིས། །ད་ནི་བདག་གིས་ཅི་བྱར་མེད། །ལུས་ཅན་རྣམས་ཀྱི་སྐྱིད་སྡུག་ནི། །ལས་རྣམས་ལ་ནི་བརྟེན་པར་བྱ། །ཞེས་ཚིགས་སུ་བཅད་པའང་སྨྲས་སོ། །དེ་ནས་ཤ་ཆ་གསུམ་དུ་བསྒོས་ཏེ་མི་དེ་ལ་སྐལ་བ་བྱིན་པས་མི་དེས་ལག་པ་བརྐྱངས་ནས་ལེན་པར་རྩོམ་པ་ན་ལག་གཉིས་ས་ལ་ལྷུང་ངོ༌། །དེ་མཐོང་བ་དང་རྔོན་པ་གཉིས་ཀྱིས། དེ་ཅི་ཞེས་དྲིས་པས༑ མི་དེས་འདིས་ང་ཞག་བདུན་གྱི་བར་དུ་ཡུལ་ངན་བྱུང་བའི་ཚེ་ལུས་ཀྱིས་བསྐྱབས་ཏེ།རྩ་བ་དང་འབྲས་བུ་ཡོངས་སུ་བསྐྱང་བ་ལས། དེ་ལ་བདག་གིས་བྱས་པ་མི་གཟོ་བ་བྱས་པ་དེས་ན་བདག་ལ་འབྲས་བུ་འདི་འོངས་སོ་ཞེས་སྨྲས་པས། དེ་གཉིས་མི་དགའ་བར་གྱུར་ཏེ༑ འདི་ནི་སེམས་ཅན་ཕལ་པ་ཞིག་མིན་ངེས་ཀྱི་འདིའི་ཤ་བཟའ་བར་མི་ནུས་ཏེ་མཆོད་པའི་འོས་ཡིན་ནོ་སྙམ་སྟེ་ཤ་དེ་ཁྱེར་ནས་གཙུག་ལག་ཁང་ཞིག་ཏུ་ཕྱིན་ཏེ་དགེ་འདུན་རྣམས་ལ་ཕུལ་ལོ། །དེ་དགྲ་བཅོམ་པ་ཞིག་གིས་མཐོང་ནས་སྐལ་བ་བཟང་པོའི་བྱང་ཆུབ་སེམས་དཔར་ཤེས་ནས། རི་དྭགས་སྐལ་བ་ཆེན་པོ་འདི། །བྱང་ཆུབ་སེམས་དཔའ་གཉའ་ཤིང་འཛིན། །སྙིང་རྗེ་ཆེ་དང་ལྡན་པ་སྟེ། །འཇིག་རྟེན་གསུམ་ན་མཆོད་གནས་ཡིན། །ཞེས་སྨྲས་ཏེ༑ དགྲ་བཅོམ་པ་དེ་དང༌། དགེ་སློང་དེ་རྣམས་དང་རྔོན་པའི་མི་དེ་གཉིས་བཅས་ཀྱིས་ཤ་དེ་དག་བསྲེགས་ནས་སྐུ་གདུང་གི་མཆོད་རྟེན་བྱས་ཏེ་མཆོད་པ་ཆེན་པོ་བྱས་སོ། །དེའི་དུས་ཀྱི་བྱང་ཆུབ་སེམས་དཔའི་སྤྱོད་པ་ལ་གནས་པའི་དོམ་དེ་ནི་ང་ཉིད་ཡིན་ནོ། །དེའི་ཚེ་མིར་གྱུར་པ་དེ་ནི་ལྷས་བྱིན་ཏེ། འདི་ནི་དེའི་ཚེ་ཡང་བྱས་པ་མི་ཤེས་པ་དང་བྱས་པ་མི་གཟོ་བ་དང་བྱས་པ་ཆུད་གཟོན་པར་གྱུར་ཏོ་གསུངས།
༈ ཡང་གླིང་གཞི་སོགས་གཞན་སྔར་ལྟར་ལ་མི་ཞིག་སེང་གེས་གཙེས་ནས་ཤིང་ལ་འཛེགས་པ་དང༌། ཤིང་དེའི་ཁར་བྱང་ཆུབ་སེམས་དཔའ་དོམ་དུ་གྱུར་པ་སྙིང་རྗེ་ཆེན་པོ་དང་ལྡན་པ་ཞིག་གནས་པ་དེས་དེ་ལ་མ་འཇིགས་ཤིག་ཅེས་བྱས་ཏེ་རང་གི་ལག་བརྐྱངས་ནས་ཡར་དྲངས་ཏེ་ཤིང་རྩེར་མཉམ་དུ་འཁོད་ནས་རེས་མོས་ཀྱིས་ཉལ་ཞིང་སྲུང་བར་བྱེད་པ་ལས༑ དོམ་གྱིས་བསྲུང་བའི་ཚེ་སེང་གེ་དེས་མི་རྣམས་ནི་བྱས་པ་མི་གཟོ་བ་ཡིན་པས་དེ་བྱིན་ཅིག་དང༌། ངས་དེ་ཟོས་ནས་གཞན་དུ་འགྲོ་སྟེ་ཁྱོད་བདེ་བར་འགྱུར་རོ། །དོམ་གྱིས་བདག་གི་སྐྱབས་སུ་འོང་བ་འདོར་མི་ཕོད་དེ། བདག་ནི་རང་གི་སྲོག་འདོར་ནུས་ཀྱི་སྐྱབས་སུ་འོངས་བ་ནི་འདོར་མི་ནུས་སོ། །ཞེས་སྨྲས་སོ། །དེ་ནས་མི་དེས་བསྲུང་བ་ན། སེང་གེ་དེས༑ ཀྱེ་མི་ཁྱོད་ཀྱིས་དོམ་དེ་བོར་ལ་བྱིན་ཅིག་དང་དེ་ངས་ཟོས་ནས་འགྲོའོ་ཞེས་སྨྲས་པས་མི་དེས་ཁྲེལ་དང་ངོ་ཚ་བོར་ཏེ་སྙིང་རྗེ་མེད་པའི་སེམས་ཀྱིས། དོམ་དེ་ཤིང་དེ་ལས་ཕུལ་ནས་ཤིང་དེ་ལས་ལྷུང་བཞིན་དུ་ཚིགས་སུ་བཅད་དེ་སྨྲས་པ། ཀྱེ་ཧུད་འཇིག་རྟེན་འདི་དག་ན། །ཆོས་མིན་འདིས་ནི་ཤིན་ཏུ་འཇིགས། །སྡིག་ཏོའི་མི་རྣམས་ནང་དག་ན། །འདི་གཉེན་ནམ་བཤེས་ལ་འཇུག་པ་འདྲ། མཆན། བསེན་ལ་གནོད་པ་བྱེད་པའང་ཡོད། །དེ་ནས་དེ་ལྷུང་མ་ཐག་ཏུ་སེང་གེས་བསད་ནས་ཟོས་ཏེ། ཕྱོགས་དེ་ནས་སོང་ངོ༌། །དེ་ནས་མི་དེས་ཚིགས་བཅད་དེ་ཐོས་པ་ན་འགྱོད་པ་སྐྱེས་ཏེ་སེམས་ཀྱང་མྱོས་པར་གྱུར་ཏེ། སྨྱོ་བླ་ཞིང་ཕན་ཚུན་དུ་འཁྱམས་ཏེ། སྔར་གྱི་ཚིགས་བཅད་པོ་སྨྲ་བར་བྱེད་དོ། །དེ་ནས་དེའི་གཉེན་རྣམས་ཀྱིས་སྨན་པ་སོགས་ལ་བསྟན་ཀྱང་གསོ་བར་མ་ནུས་ནས། དབེན་པ་ཞིག་ནས་དྲང་སྲོང་མངོན་ཤེས་དང་རྫུ་འཕྲུལ་མངའ་བ་ཞིག་ཡོད་པ་དེའི་དྲུང་དུ་ཁྲིད་པ་ན། དེས་བརྟགས་ཏེ་སྔར་གྱི་དོན་རྣམས་རྒྱས་པར་བསྙད་ཅིང༌། མི་དེའི་སེམས་རང་བཞིན་རྣལ་དུ་གནས་པར་བྱས་ནས། དེ་ལ་རྒྱུ་གང་གི་ཚིགས་སུ་བཅད་པས་སྦྱོ་བར་བྱས་པས་མི་དེ་སྐྱོ་བ་སྐྱེ་ནས་དྲང་སྲོང་གི་ཐད་དུ་རབ་ཏུ་བྱུང་ངོ༌། །དེའི་དུས་ཀྱི་དོམ་ནི་བཅོམ་ལྡན་འདས་དང༌། མི་དེ་ལྷས་བྱིན་ཡིན་ནོ་གསུངས། འདི་དག་གིས་ནི་བྱང་ཆུབ་སེམས་དཔའི་ཡོན་ཏན་གྱི་ཁྱད་པར་དང་བྱས་པ་ལ་དྲིན་དུ་མི་གཟོ་བའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། དེར་བྲམ་ཟེ་དབུལ་པོ་ཞིག་གི་ཆུང་མ་ལ་བུ་ཆགས་པར་གྱུར་ཏེ་དེ་ཕྱིན་སློང་མོ་ཡང་ཆེར་མི་རྙེད་དོ། །དེ་ཟླ་དུས་སོན་ནས་བཙས་པ་དང༌། ཁྱེའུ་མདོག་ངན་པ་རིད་ཅིང་སྒུར་བ་ཞིག་བྱུང་བས་མིང་སྒུར་ཆུང་དུ་བཏགས། དེའི་སྔོན་གྱི་ལས་ཀྱིས་མའི་ནུ་ཞོ་ཡང་སྐམ་པར་གྱུར་ཏེ། མ་དེས་བ་དང་མ་ཧེའི་འོ་མ་བསླངས་ནས་གསོས་ཀྱང་དེ་ཡང་ལེགས་པར་མི་རྙེད་དོ། །ངན་ངོན་ཙམ་གྱིས་སྲོག་འཚོ་བར་བྱས་སོ༑ ༑དེ་ཆེར་སྐྱེས་ཏེ་སློང་མོས་འཚོ་བ་ན་ཡུན་རིང་དུ་བསྐོར་ཀྱང་ཅུང་ཟད་ཙམ་ལས་མི་རྙེད་དོ། །དེར་སྐྱོ་བ་སྐྱེས་ནས་ཕ་མ་ལ་གནང་བ་ཞུས་ཏེ། དགེ་སློང་ཞིག་གི་ཐད་དུ་ཕྱིན་ནས་རབ་ཏུ་བྱུང་ཞིང་བསྙེན་པར་རྫོགས་སོ། །དེ་ཡང་སྔོན་གྱི་ལས་ཀྱིས་དེས་དགེ་འདུན་གྱི་གྲལ་དུ་ཟན་ཟ་ན་ནི་དེ་ལ་འབྲིམ་པའི་ཚེ་ཟས་གང་འབྲིམ་པ་དེ་དེའི་ཐད་དུ་ཕྱིན་པ་ན་ཟད་པར་འགྱུར་རོ། །ཡང་ན་ནི་དེ་དག་ལ་གློ་བུར་གྱི་རྐྱེན་འབྱུང་བར་འགྱུར་རོ། །དེ་ནས་དེ་དག་ཕྱིར་འོང་ན་ཡང་དེ་ལས་ཐལ་ནས་འོག་མ་ལ་བྱིན་ཏེ་འབྲིམ་པར་བྱེད་པས། དེ་ན་འདུག་ཀྱང་ཁ་ཅིག་ནི་འཐོབ་ལ་ཁ་ཅིག་ནི་མི་འཐོབ་བོ། །དེར་བཅོམ་ལྡན་འདས་ཀྱིས་འོག་ན་འདུག་པའི་དགེ་སློང་གིས་ཇི་སྲིད་དུ་གོང་ན་འདུག་པས་མ་བླངས་ཀྱི་བར་དུ་བཟའ་བ་དང་བཅའ་བ་མི་བླང་བར་ཁྲིམས་སུ་བཅའ་བར་མཛད་དོ། །གལ་ཏེ་དེ་བསོད་སྙོམས་ལ་སོང་ཡང་ཆེར་རྙེད་པར་མི་འགྱུར་རོ། །དེ་ནས་ཕྱིས་ཞིག་ན་ཚེ་དང་ལྡན་པ་སྒུར་ཆུང་དེ། བཅོམ་ལྡན་འདས་ཀྱི་དྲི་གཙང་ཁང་ལ་ཕྱག་དར་བྱས་པས་དེའི་ཉིན་བཟའ་བཅའ་བཟང་པོ་རྙེད་དོ། །དེ་བཞིན་དུ་ཞག་གཉིས་དང་གསུམ་གྱི་བར་དུ་ཕྱག་དར་བྱས་པས་བཟའ་བཏུང་བཟང་པོ་རྙེད་ནས། དེའི་ལུས་མཐུ་དང་ལྡན་ཞིང་ལས་རུང་དུ་གྱུར་ཏེ། དེས་བརྩོན་པ་དང་བསྒྲུབ་པ་དང་འབད་པས་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་དུ་བྱས་སོ། །དེ་ལྟར་དེས་དགྲ་བཅོམ་པ་ཐོབ་ཀྱང་དེའི་སྔོན་གྱི་ལས་མངོན་དུ་སྨིན་པས། དེའི་ཉིན་པར་དགེ་སློང་གཞན་ཞིག་གིས་ཕྱག་དར་བྱས་ཟིན་པས། ཕྱག་དར་བྱ་ས་མ་རྙེད་དེ་གྲོང་དུ་བསོད་སྙོམས་ལ་སོང་ཡང་ཅུང་ཟད་ཀྱང་མ་རྙེད་པས་དེའི་ཉིན་པར་ཟས་བཅད་དེ་སྨྱུང་བར་འདུག་གོ །དེའི་ཕྱི་ཉིན་ཡང་གཞན་གྱིས་ཕྱག་དར་བྱས་ཟིན་ནས་རང་གི་གནས་ཁང་དུ་སོང་བ་ན། ཁྱིམ་བདག་ཅིག་གིས་སངས་རྒྱས་འཁོར་དང་བཅས་པ་བཤོས་ལ་སྤྱན་དྲངས་པར་ཐོས་པས་དེར་འགྲོའོ་སྙམ་སྟེ་གནས་པ་ལས། ཁྱིམ་བདག་དེ་ལ་དོན་ཆེ་ཆེན་པོ་ཞིག་བྱུང་སྟེ་དེས་སྔ་བར་གདུགས་ཚོད་ལ་བསྐུལ་ཏེ། སྟོན་པ་འཁོར་དང་བཅས་པ་བྱོན་ནས་བཤོས་གསོལ་ཞིང་ཆོས་བསྟན་ནས་ཕྱིར་རྒྱལ་བྱེད་ཀྱི་ཚལ་དུ་བྱོན་ཟིན་པ་དང་འགྲིགས་པས༑ དེའི་ཉིན་པར་དང་ལན་གཉིས་སུ་སྨྱུང་བར་གྱུར་ཏེ། དེའི་ཕྱི་ཉིན་ཡང་གཞན་གྱིས་ཕྱག་དར་བྱས་ཟིན་པས། གཏམ་དེ་ཀུན་དགའ་བོས་གསན་ནས་སྦྱིན་བདག་གཅིག་ལ་བསྐུལ་ནས། ཚེ་དང་ལྡན་པ་སྒུར་ཆུང་ལ་ཁྱེད་ཁྱིམ་བདག་ཆེ་གེ་མོའི་ཁྱིམ་དུ་སོང་ལ་ཟན་ཟོ་ཞིག་ཅེས་བྱས་པས། དེའི་ཁྱིམ་དུ་ཕྱིན་པ་ན་ཁྱིམ་བདག་དེས་བརྗེད་ནས་གཞན་ཞིག་དུ་སོང་ཟིན་པ་དང་འགྲིགས་ཏེ་ཅི་ཡང་མ་རྙེད་དེ་དེའི་ཉིན་པར་དང་ལན་གསུམ་དུ་སྨྱུང་བར་གྱུར་ཏོ། །དེའི་ཕྱི་ཉིན་ཀུན་དགའ་བོས་ལྷུང་བཟེད་གཉིས་ཐོགས་ཏེ་བསོད་སྙོམས་སུ་བྱོན་ནས་གཅིག་པོ་དེ་བདག་གིས་ཟོས། གཅིག་པོ་དེའི་དོན་དུ་ཁྱེར་ནས་འོང་བ་དང་ལམ་དུ་ཁྱིས་ཕྲོགས་ནས་ཟོས་པས་དེའི་ཉིན་པར་དང་ལན་བཞི་སྨྱུང་བར་གྱུར་ཏོ། །དེའི་ཕྱི་ཉིན་འཕགས་པ་མཽང་གལ་བུས་གཏམ་དེ་ཐོས་ནས་སྔ་མ་ལྟར་གྱིས་བསོད་སྙོམས་བླངས་ཏེ་ཁྱེར་འོང་བ་ལམ་དུ་བྱ་རོག་གིས་ཕྲོགས་ནས་ཟོས་ཏེ་དེའི་ཉིན་པར་དང་ལན་ལྔ་སྨྱུང་བར་གྱུར་ཏོ། །དེའི་ཕྱི་ཉིན་སྔ་མ་ལྟར་གྱིས་འཕགས་པ་ཤཱ་རིའི་བུས་བསླངས་ཏེ་ཁྱེར་འོང་བ་མི་མ་ཡིན་རྣམས་ཀྱིས་ཁ་ཟས་དེ་མི་སྣང་བར་བྱས་ཏེ། དེའི་ཉིན་པར་དང་ལན་དྲུག་སྨྱུང་{བསྙུང}བར་གྱུར་ཏོ། །དེའི་ཕྱི་ཉིན་ཡང་ཤཱ་རིའི་བུས་གྲོང་ནས་བསོད་སྙོམས་བསླངས་ཏེ་སྒུར་ཆུང་གི་གནས་ཁང་དུ་སོང་བ་ལས། དེའི་ལས་ཀྱིས་གནས་ཁང་གི་སྒོ་དང་སྐར་ཁུང་ཐམས་ཅད་མེད་པར་གྱུར་ཏོ། །དེར་ཤཱ་རིའི་བུས་རྫུ་འཕྲུལ་གྱིས་སྒོ་བཏོད་ནས་ནང་དུ་ཕྱིན་ཏེ་ལྷུང་བཟེད་སར་བཞག་པ་དང༌། ལྷུང་བཟེད་དེ་ཐུར་དུ་གསེར་གྱི་ས་གཞིའི་སྟེང་དུ་སོང་བ་ཤཱ་རིའི་བུའི་རྫུ་འཕྲུལ་གྱི་ཕྱག་གིས་བླངས་ཏེ་བྱིན་ལེན་གྱི་ཆོ་ག་མཛད་པ་ན། དེས་ལྷུང་བཟེད་ནས་ཟས་ཁམ་དུ་བླངས་པ་དེ་ཉིད་དུ་མི་སྣང་བར་གྱུར་ཏོ། །དེར་ཤཱ་རིའི་བུའི་ཕྱག་གིས་ཟན་བཅད་དེའི་ཁར་གཞུག་པར་རྩོམ་པ་ན། དེ་ལ་ཁ་མེད་པར་བྱིལ་བྱིལ་པོར་གྱུར་ཏེ་ཐབས་ཇི་ལྟར་བྱས་ཀྱང་དེའི་ཁ་འབྱེད་པར་མ་ནུས་ཏེ་དྲོ་ཡོལ་ཏོ། །དྲོ་ཡོལ་ཟིན་པའི་རྗེས་སུ་ཁ་སྔ་མ་བཞིན་ཡོད་པར་གྱུར་ནས་ཆུ་བསླང་བ་དང༌། ཤཱ་རིའི་བུས་ལྷུང་བཟེད་ཆུའི་བཀང་སྟེ་བྱིན་པ་དང༌། དེས་བླངས་ཏེ། འཐུང་བར་རྩོམ་པ་ན་ལས་ལས་སྐྱེས་པའི་མི་དག་བྱུང་སྟེ་ལྷུང་བཟེད་ནང་དུ་ཐལ་བ་བླུགས་སོ། །དེ་མཐོང་བ་དང་འདི་ནི་མྱོང་བར་ངེས་པའི་ལས་བདག་གིར་བྱ་བར་ཟད་དོ་སྙམ་དུ་བསམས་ནས་ཐལ་སྐྱོ་དེ་ཉིད་འཐུངས་ཏེ་གཞི་དེ་ལས་འབར་བ་དང་ལམ་མེར་འདུག་པ་དང་ཆར་བབ་པ་དང་གློག་འགྱུ་བའི་ཆོ་འཕྲུལ་རྣམས་བསྟན་ནས་མྱ་ངན་ལས་འདས་སོ། །དེ་ནས་དགེ་སློང་རྣམས་ཀྱིས་དེའི་སྐུ་གདུང་ལ་མཆོད་པ་བྱས་ཤིང་མཆོད་རྟེན་ཡང་བརྩིགས་ཏེ་མཆོད་པར་བྱའོ། །དེའི་ཚེ་བཅོམ་ལྡན་འདས་ལ་སྒུར་ཆུང་གི་སྔོན་གྱི་ལས་ཀྱི་རྒྱུ་རྣམས་ཞུས་པ་ན། བཀའ་སྩལ་པ། སྔོན་འདས་པའི་དུས་རི་ཁྲོད་ཀྱི་གྲོང་ཞིག་ན་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་ལ་འགྲན་པ་ཞིག་གི་བུར་སྒུར་ཆུང་འདི་ཉིད་སྐྱེས་པར་གྱུར་ཞིང༌། དེའི་ཕ་མ་གཉིས་ནི་སྦྱིན་པ་ལ་དགའ་བས་རྟག་ཏུ་སྦྱིན་པ་དག་སྦྱིན་ཞིང་བསོད་ནམས་དག་བྱེད་དོ། །དེ་ནས་ཕྱིས་ཞིག་ན་ཕ་དེ་ཤི་བར་གྱུར་ཅིང༌།མ་དེས་ཀྱང་སྔར་བཞིན་དུ་སྦྱིན་པ་དག་སྦྱིན་པར་བྱེད་པ་ན། བུ་དེ་སེར་སྣ་སྐྱེས་ཏེ་ལན་མང་དུ་བཀག་ཀྱང་མ་ཉན་པར་སྔར་བཞིན་དུ་གྱུར་པས། ད་འདི་བསད་པར་བྱའོ་སྙམ་དུ་བསམ་སྟེ། མ་དེ་ཁང་ཕུག་ཏུ་བཅུག་སྟེ་སྒོ་བཅད་ནས་ཟས་སྐོམ་བཅད་དོ། །དེར་མ་དེས་བུ་དེ་ལ། བདག་ཐོངས་ཤིག་དང་ཕྱིན་ཆད་སུ་ལའང་སྦྱིན་པར་མི་བྱེད་ལ་ཕྱིན་ཆད་ཁྱིམ་འདིར་ཡང་མི་འདུག་གོ་ཞེས་སྨྲས་ཀྱང་མ་ཉན་པར། བདག་གི་ཁྱོད་གསོན་བཞིན་དུ་མི་གཏོང་ངོ་ཞེས་སྨྲས་ཏེ་སྒོ་བཅད་དེ་ཞག་བདུན་གྱི་བར་དུ་བཞག་གོ །དེ་ནས་དེའི་ཁྱིམ་གྱི་མིས་ཉེ་དུ་གཞན་ལ་བཤད་པས་དེ་རྣམས་འདུས་ཏེ་སྒོ་ཕྱེ་བ་ན་ཕུག་དེར་སྲོག་གི་ལྷག་མ་ཙམ་ཞིག་ལུས་པ་ལ། དེས་བུ་ལ་ཆུ་བསླངས་པས། བུས་ཆུ་ནང་དུ་ཐལ་བ་བཏབ་སྟེ་ཐལ་སྐྱོ་བླུད་པས་དེའི་རྐྱེན་གྱིས་ཚེ་འཕོས་སོ། །ལས་དེའི་རྣམ་པར་སྨིན་པས་ལོ་སྟོང་ཕྲག་དུ་མའི་བར་དུ་སེམས་ཅན་དམྱལ་བ་རྣམས་སུ་བཙོས་སོ། །དེ་དེ་ནས་ཐར་ནས་ཀྱང་གང་དང་གང་དུ་སྐྱེས་པ་དེར་ལྟོགས་ནས་ཐལ་སྐྱོ་འཐུང་སྟེ་ཤིའོ། །ད་ལྟར་སྲིད་པ་ཐ་མར་གྱུར་ཏེ་དགྲ་བཅོམ་པ་ཉིད་ཐོབ་ཀྱང་ལས་ཀྱི་རྒྱུ་དེས་དེ་ལྟར་མྱ་ངན་ལས་འདས་སོ། །འདི་ཉིད་ཀྱིས་ལས་གཞན་ཡང་བྱས་པ་ཡོད་དེ། སྔོན་སངས་རྒྱས་འོད་སྲུང་གི་བསྟན་པ་ལ། ཝཱ་རཱ་ཎ་སཱིར་ཁྱིམ་བདག་ཅིག་གི་ཆུང་མ་ལ་ཁྱེའུ་མཚེ་མ་ཞིག་བྱུང་སྟེ། དེ་གཉིས་ཆེར་སྐྱེས་ན་གཉིས་ཀ་རབ་ཏུ་བྱུང་ཞིང་སྡེ་སྣོད་གསུམ་ལ་བསླབས་ཏེ་རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བ་པོར་གྱུར་ཏེ། དེ་གཉིས་ལྷན་ཅིག་ཏུ་གནས་པ་ལས། གཅིག་ནི་རྙེད་པ་ཕུན་སུམ་ཚོགས་པར་གྱུར་ཏེ། བདག་གིས་ཚེགས་ཆུང་ངུས་ཡོ་བྱད་ཐམས་ཅད་འབྱོར་ལ་ཚངས་པ་མཚུངས་པར་སྤྱོད་པ་གཞན་དག་ཡོ་བྱད་ཀྱི་ཕོངས་ཀྱིས། བདག་གིས་ཆོས་བཞིན་དུ་དགེ་འདུན་གྱི་ཞལ་ཏ་བགྱིའོ་སྙམ་དུ་བསམས་ཏེ་ཞལ་ཏ་ལ་ཞུགས་ཏེ་འཚོ་བའི་ཡོ་བྱད་ཐམས་ཅད་སྦྱོར་བར་བྱེད་དོ། །དེར་ཕུ་ནུ་ཟླ་བོ་དེས་འདིས་འདི་ལྟར་བརྩོན་ན་དེའི་གྲོགས་ཡིན་པའི་ཕྱིར་བདག་གི་དགེ་བའི་ཕྱོགས་ཀྱི་བར་ཆད་དུ་འགྱུར་རོ་སྙམ་ནས་ལན་དུ་མར་བཟློགས་ཀྱང་བཟློག་པར་མ་ནུས་སོ། །དེས་བསམ་པ་ད་འདི་ལ་ཐབས་ཤིག་བྱའོ་སྙམ་ནས། དེ་ཡུལ་གཞན་ཞིག་ཏུ་ཁྲིད་དེ་གནས་པས་དགེ་འདུན་རྣམས་ཀྱི་རྙེད་པའི་བར་ཆད་དུ་གྱུར་ཏོ༑ ༑སླར་དེའི་གཏམ་ཞལ་ཏ་བྱེད་པ་དེས་ཐོས་ནས་ཕུ་ནུ་ཟླ་བོ་དེ་ལ་བདག་དེར་སོང་ལ་དགེ་སློང་རྣམས་ཡོ་བྱད་ཀྱིས་མི་ཕོངས་པར་བྱའོ་ཞེས་སྨྲས་པ་དང༌། དེས་སྨྲས་པ། དགེ་སློང་དེ་དག་གི་རྟག་པར་ཡི་དྭགས་བཞིན་དུ་གཞན་འབའ་ཞིག་ལ་རེ་ཞིང་འཁོད་ན་ཁྱོད་དགེ་བའི་ཕྱོགས་སྤངས་ཏེ་ཡང་དེར་འགྲོའམ། དེར་ཞལ་ཏ་བྱེད་པའི་དགེ་སློང་དེས། ཁྱོད་ཀྱི་ངག་རྩུབ་པོ་སྨྲས་པའི་ཉེས་པ་ཤོག་ཅིགལས་འདིས་སྡུག་བསྔལ་བར་འགྱུར་ཏ་རེ་ཞེས་བྱས་པས། དེ་ཡང་འགྱོད་པ་ཆེན་པོ་སྐྱེས་ཏེ། ཚེ་གཅིག་ཏུ་ཚངས་པར་སྤྱོད་པ་སྤྱོད་ནས་འཆི་ཁར་སྨོན་ལམ་བཏབ་བོ། །དེའི་དུས་ཀྱི་ཚིག་རྩུབ་སྨྲ་བའི་དགེ་སློང་དེ་ནི་ད་ལྟར་སྒུར་ཆུང་སྟེ། ལས་དེའི་རྣམ་པར་སྨིན་པས་ཚེ་རབས་ལྔ་བརྒྱར་ཡི་དྭགས་སུ་སྐྱེས་ཤིང༌། དེ་ནས་ཤི་འཕོས་ནས་ཀྱང་སྐྱེ་བ་ཐམས་ཅད་ལྟོགས་ཏེ་ཤི་བ་འབའ་ཞིག་ད་ལྟའི་བར་དུ་བྱུང་ངོ༌༑ དེའི་དུས་སུ་ཚངས་པར་སྤྱོད་ཅིང་སྨོན་ལམ་བཏབ་པའི་འབྲས་བུའི་ད་ལྟར་དགྲ་བཅོམ་པ་ཐོབ་པར་གསུངས་སོ། །འདིས་ནི་སེར་སྣ་བྱས་པ་དང་མ་ལ་གནོད་པ་བགྱིས་པ་སོགས་ཀྱི་ཉེས་དམིགས་དང་ཚངས་པར་སྤྱོད་པའི་འབྲས་བུའང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། དེའི་ཕྱི་སའི་འདམ་ཞིག་ཏུ་སྲིན་བུ་མགོ་བོ་དགེ་སློང་གི་མགོ་བོ་འདྲ་བ་ཞིག་བྱུང་སྟེ། དེའི་ལུས་ཐམས་ཅད་སྲིན་གྱིས་གང་སྟེ་བ་སྤུའི་གྲངས་སྙེད་ཀྱིས་ཟ་བར་བྱེད་པ་མ་བཟོད་དེ་ཕན་ཚུན་དུ་རྒྱུགས་ཅིང་འདམ་གྱི་ནང་ཐམས་ཅད་དཀྲུགས་ཤིང་ཟས་སུ་བཤང་གཅི་ཟ་བར་བྱེད་དོ། །དེ་ནས་བཅོམ་ལྡན་འདས་ཀྱིས་སངས་རྒྱས་ཀྱི་སྤྱན་གྱིས་གཟིགས་ཏེ་དེ་ལ་བརྟེན་ནས་སྐྱེ་བོ་མང་པོའི་དོན་འབྱུང་བར་དགོངས་ཏེ། འདམ་རྫབ་དེའི་དྲིས་མཉན་དུ་ཡོད་པ་ཐམས་ཅད་ཁྱབ་པར་བྱིན་གྱིས་བརླབས་པས༑ སྔོན་གྱི་དགེ་རྩས་བསྐུལ་ཏེ་སྐྱེ་བོ་སྟོང་ཕྲག་དུ་མ་དེར་འདུས་པར་གྱུར་ཏེ་སྲོག་ཆགས་དེ་མཐོང་ངོ༌། །དེར་བཅོམ་ལྡན་འདས་དགེ་སློང་གི་ཚོགས་ཀྱི་ཞབས་འབྲིང་བྱས་ཏེ་ཕྱོགས་དེར་གཤེགས་ནས་གདན་བཤམས་པ་ལ་བཞུགས་ཏེ། སྲིན་དེ་ཡང་སྔོན་གྱི་ལས་དྲན་པ་དང་མིའི་སྐད་དུ་སྨྲ་ནུས་པར་བྱིན་གྱིས་བརླབས་ནས། སྲིན་དེ་ལ་བཀའ་སྩལ་པ། བཞིན་བཟང་ཁྱོད་སྡེ་སྣོད་གསུམ་པ་ཡིན་ནམ། གསོལ་པ་བཅོམ་ལྡན་འདས་བདག་སྡེ་སྣོད་གསུམ་པ་ལགས་སོ། །ཞེས་སོགས་ཀྱི་དྲི་བ་མཛད་ཅིང་ལན་གསོལ་པ་ན། སྐྱེ་བོ་ཐམས་ཅད་ཐེ་ཚོམ་དུ་གྱུར་ནས་ཀུན་དགའ་བོས་དོན་དེ་གསོལ་བ་ན། བཅོམ་ལྡན་འདས་ཀྱིས་སེམས་ཅན་འདི་ནི་སྡིག་པའི་ལས་མང་དུ་བྱེད་པ་ཡིན་ཏེ། སྔོན་འདས་པའི་དུས་སངས་རྒྱས་ཐམས་ཅད་མཆོག་ཅེས་བྱ་བ་འཇིག་རྟེན་དུ་བྱོན་ཏེ། དེའི་དུས་སུ་འདི་ཉིད་དགེ་སློང་སྡེ་སྣོད་གསུམ་པ་ཆོས་སྨྲ་བའི་སྤོབས་པ་དང་ལྡན་པར་གྱུར་ཏེ་ཟས་གོས་ལ་སོགས་པའི་རྙེད་པ་ཕུན་སུམ་ཚོགས་པ་དང་ལྡན་པར་གྱུར་ནས། སྦྱིན་བདག་དང་སྦྱིན་པ་པོ་རྣམས་ལ་བསྐུལ་ཏེ། དཀོན་མཆོག་གསུམ་ལ་བསྙེན་བཀུར་བྱེད་པ་ལ་ཞུགས་སོ། །དེའི་ཚེ་ནག་པོ་རི་ཞེས་བྱ་བའི་སྟེང་དུ་སློབ་པ་དང་མི་སློབ་པའི་དགེ་འདུན་བདུན་ཁྲི་བདུན་སྟོང་དབྱར་གནས་པར་འདོད་ནས་སྡེ་སྣོད་གསུམ་པ་འདི་ཀུན་ལ་གྲགས་པ་བསོད་ནམས་ཆེན་པོ་དང་ལྡན་པ་ཡིན་པས་འཚོ་བའི་ཡོ་བྱད་རྣམས་སྦྱར་བར་ནུས་སྙམ་ནས་དེ་ལ་སྤྲོ་བ་བསྐྱེད་དེ་ཞལ་ཏ་བར་བཅོལ་པ་དང༌། དེས་ཀྱང་ཁས་བླངས་པས་དབྱར་གནས་པར་དམ་བཅས་སོ། །དེ་ནས་སྡེ་སྣོད་གསུམ་པ་དེ་སྤྱོད་ཡུལ་གྱི་གྲོང་དུ་ཆས་པ་ན། དེ་དང་མི་རིང་བ་ཞིག་ན་ཚོང་བ་ལྔ་བརྒྱ་ཙམ་རྒྱ་མཚོ་ནས་གྲུ་བདེ་བར་འཁོར་ཏེ་གནས་བཅས་པའི་སར་ཕྱིན་ཏེ་གཏམ་སྨྲས་པས། དེ་དག་ཤིན་ཏུ་དགའ་བར་གྱུར་ནས་གསེར་དངུལ་མང་དུ་ཕུལ་ཏེ་འདིས་དགེ་འདུན་པ་རྣམས་ཀྱི་ཡོ་བྱད་སྦྱོར་ལ། གལ་ཏེ་མ་འདང་ན། ད་དུང་ཡང་གསེར་དངུལ་ཇི་ཙམ་དགོས་པ་དེ་བདག་ཅག་གིས་འབུལ་ཞིང༌། དབྱར་ཟིན་པའི་རྗེས་སུ་ན་བཟའ་ཡང་འབུལ་ལོ་ཞུས་པས། དེས་ཀྱང་དེ་ལྟར་བགྱིའོ། །ཞེས་སྨྲས་ཏེ་གསེར་དངུལ་རྣམས་གཙུག་ལག་ཁང་དུ་ཁྱེར་ཏེ་ཕྱིན་པ་ན། གསེར་དངུལ་རྣམས་ལ་བལྟས་པས་ཆགས་པ་སྐྱེས་ཏེ་དེ་དག་ཕག་ཏུ་སྦས་ནས། དགེ་སློང་རྣམས་ལ་ཟས་སྐོམ་ངན་ངོན་སྟོབ་པར་བྱེད་དོ། །དེ་ནས་ཕྱིས་དགེ་སློང་དེ་དག་གི་ཞལ་ཏ་བ་དེ་ལ། བདག་ཅག་ཟས་སྐོམ་ངན་པ་འདི་ལྟ་བུའི་འཚོ་མི་ནུས་སོ། །དེས་སྨྲས་པ།བདག་གི་རྙེད་པ་ནི་དེ་ཙམ་དུ་ཟད་ཀྱི། གལ་ཏེ་དེས་འཚོ་བར་མི་ནུས་ན་ཁྱེད་ཅག་གིས་སྦྱིན་བདག་གཞན་ལ་བསྐུལ་བར་གྱིས་ཤིག་ཅེས་བྱས་སོ། །དེ་ཐོས་པ་དང་དགེ་སློང་དེ་དག་གིས་ཚོང་པ་དེ་དག་ལ་ཁྱེད་ཀྱིས་དགེ་སློང་བདུན་ཁྲི་བདུན་སྟོང་གི་ཟས་སྐོམ་སྦྱར་བ་ནུས་སམ་ཞེས་སྨྲས་པ་དང༌། ཚོང་པ་རྣམས་ཀྱིས་སྔར་གྱི་ལོ་རྒྱུས་དེ་རྣམས་ཞུས་ཏེ་སྣེ་སྣོད་གསུམ་པའི་ཐད་དུ་སོང་ནས། བདག་ཅག་གིས་ཡོ་བྱད་གང་དགོས་འབུལ་ཞེས་མ་སྨྲས་སམ༑ ཅིའི་སླད་དུ་ཁྱོད་ཀྱིས་དགེ་སློང་རྣམས་ལ་ཟས་སྐོམ་ངན་པ་གསོལ་ཞེས་བྱས་སོ། །དེ་ཐོས་པ་དང་ཞལ་ཏ་བྱེད་པ་དེ་སྐྱེངས་ནས་ཁྲོས་ཏེ་ཕྱིན་ཆད་དགེ་སློང་དེ་དག་གི་ཞལ་ཏ་བྱེད་དུ་མ་བཏུབ་ཅིང༌། ཁྱེད་ཀྱིས་ང་ཁོ་ནའི་དད་པས་བྱིན་པ་ལོངས་སྤྱོད་ལ་ང་ཉིད་དམའ་འབེབས་པར་བྱེད་པས་ནི་ཁྱེད་ཕྱི་སའི་འདམ་དུ་བྱིང་སྟེ་བཤང་གཅི་ཟ་བར་གྱུར་ཀྱང་སླའོ་ཞེས་སྨྲས་སོ། །དེ་ནས་དེ་ཕྱིས་ཞིག་འགྱོད་པར་གྱུར་ནས་དགེ་སློང་དེ་དག་ལ་བཟོད་པར་གསོལ་ནས། དེ་དག་གིས་སྨྲས་པ། བདག་ཅག་གིས་ནི་བཟོད་ན་ཁྱོད་ཀྱི་ལས་རྣམས་ཀྱིས་མི་བཟོད་པར་འགྱུར་རོ་ཞེས་བྱས་སོ། །དེས་དེ་ལྟར་སློབ་པ་དང་མི་སློབ་པའི་དེ་སྙེད་ཅིག་ལ་ཚིག་རྩུབ་སྨྲས་པའི་ལས་དེའི་རྣམ་པར་སྨིན་པས་འདི་དུད་འགྲོར་སྐྱེས་ཏེ། ཡང་དག་པར་རྫོགས་པའི་སངས་རྒྱས་ཐམས་ཅད་མཆོག་གི་རིང་ནས་བཟུང་ད་ལྟར་ཡན་ཆད་དུ་དུད་འགྲོ་ལས་ཤི་འཕོས་ཏེ་དུད་འགྲོ་འབའ་ཞིག་ཏུ་སྐྱེས་ཏེ། ཐམས་ཅད་དུ་ལུས་དང་གནས་དང་སྡུག་བསྔལ་འདི་ལྟ་བུ་འབའ་ཞིག་མྱོང་སྟེ་བཤང་གཅི་ཟ་བར་གྱུར་ཏེ། ད་དུང་ཡང་བསྐལ་པ་འདི་ལ་སངས་རྒྱས་ལྔ་བརྒྱ་འབྱུང་བར་འགྱུར་ཏེ་དེའི་རིང་ལའང་དེ་བཞིན་ཏེ། དེའི་འོག་ཏུ་སངས་རྒྱས་སྣང་མཛད་ཅེས་བྱ་བ་འཇིག་རྟེན་དུ་འབྱུང་སྟེ། དེའི་གསུང་རབ་ལ་འདི་དུད་འགྲོ་ལས་ཐར་ཏེ་མིའི་ལུས་ཐོབ་ནས་རབ་ཏུ་བྱུང་ནའང་རྟེན་དེར་མཚམས་མེད་པའི་ལས་བྱེད་པར་འགྱུར་རོ། །དེ་ནས་ཤི་འཕོས་ཏེ་སེམས་ཅན་དམྱལ་བ་རྣམས་སུ་སྐྱེས་ཏེ་ལོ་འབུམ་ཕྲག་དུ་མར་སྡུག་བསྔལ་མྱོང་བར་འགྱུར་རོ། །དེ་ནས་དེའི་ལས་ཟད་དེ་མི་གྱུར་ནས་སངས་རྒྱས་སྣང་མཛད་ཅེས་བྱ་བའི་བསྟན་པ་ལ་རབ་ཏུ་བྱུང་སྟེ་དགྲ་བཅོམ་པ་ཀུན་ལ་གྲགས་ཤིང་བསོད་ནམས་ཆེན་པོ་དང་ལྡན་པར་འགྱུར་ལ། དེས་སྐྱེ་བོ་མང་པོ་ལ་ཕན་བཏགས་ནས་ཕུང་པོ་ལྷག་མེད་ཀྱི་དབྱིངས་སུ་མྱ་ངན་ལས་འདས་པར་འགྱུར་ཏེ། འདིའི་སྡུག་བསྔལ་གྱི་མཐའ་ནི་དེར་ཟད་པར་འགྱུར་རོ་གསུངས་པས། དེར་འདུས་པའི་སྐྱེ་བོ་ཕལ་མོ་ཆེར་རབ་ཏུ་སྐྱོ་བར་གྱུར་ནས། དེ་དང་མཐུན་པར་ཆོས་བསྟན་པས་ཐེག་པ་གསུམ་གྱི་ལམ་ལ་གཞོལ་ཞིང་དགེ་བའི་རྩ་བ་དཔག་ཏུ་མེད་པ་བསྐྱེད་པར་འགྱུར་རོ། །འདིས་ནི་དགེ་འདུན་གྱི་སྤྱི་རྫས་སྦས་པ་དང་ངག་གི་ཉེས་པར་སྤྱོད་པའི་འབྲས་བུ་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཡུལ་ཨོ་ཏ་ལར་བསོད་སྙོམས་ལ་གཤེགས་པའི་ཚེ། དབུལ་མོ་རྒན་མོ་ཞིག་བུམ་པ་ཐོགས་ཏེ་ཆུ་ལེན་དུ་ཕྱིན་པ་ན། དེས་བཅོམ་ལྡན་འདས་ཀྱི་སྐུ་རྒྱང་མ་ནས་མཐོང་བས། བཅོམ་ལྡན་འདས་ལ་བུ་ཡི་འདུ་ཤེས་སྐྱེས་ཏེ་ཆུ་བུམ་དེར་བཞག་ནས།ལག་གཉིས་བརྐྱངས་ནས་བརྒྱུགས་ཏེ། ངའི་བུ་དང་ཕྲད་དོ་ཞེས་ཟེར་ནས། མགུལ་ལ་འཁྱུད་པར་བརྩམས་པ་ན་དགེ་སློང་རྣམས་ཀྱིས་དེ་བཀག་པས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་བུད་མེད་འདི་མ་དགག་ཅིག གལ་ཏེ་བུད་མེད་འདི་དེ་བཞིན་གཤེགས་པའི་མགུལ་ནས་འཁྱུད་དུ་མ་བཅུག་ན། ཁ་ནས་ཁྲག་དྲོན་མོ་སྐྱུག་སྟེ་འཆི་བར་འགྱུར་རོ། །དེ་ནས་དེ་ཐོས་པ་དང་མ་བཀག་པར་བཞག་གོ །དེ་ནས་དེས་བཅོམ་ལྡན་འདས་ཀྱི་མགུལ་ན་འཁྱུད་ནས་ཆོས་ཉན་པའི་ཕྱིར་མདུན་དུ་འཁོད་པ་ལ། བཅོམ་ལྡན་འདས་ཀྱིས་ཆོས་བསྟན་པས་བུད་མེད་དེ་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ནས། སླར་རབ་ཏུ་བྱུང་བར་གསོལ་པས་གནང་སྟེ། སྐྱེ་དགུའི་བདག་མོ་ཆེན་མོ་ལ་གཏད་ནས་བསྙེན་པར་རྫོག་པས་རིང་པོར་མ་ལོན་པར་དགྲ་བཅོམ་པ་མངོན་དུ་བྱས་ཏེ།བཅོམ་ལྡན་འདས་ཀྱི་དགེ་སློང་མ་རྣམས་ལ་མདོའི་ལུང་འབོག་པར་མཛད་ནས་ནང་དུ་ཡང་དག་འཇོག་ལ་བཞུགས་པའི་ཚེ་དགེ་སློང་མ་རྣམས་ལ་འདིས་བརྡ་སྤྲོད་པར་བྱེད་པས། བཅོམ་ལྡན་འདས་ཀྱིས། དགེ་སློང་དག་ངའི་ཉན་ཐོས་ཀྱི་དགེ་སློང་མ་མདོ་རྣམ་པར་འབྱེད་པ་རྣམས་ཀྱི་མཆོག་ནི་འདི་ལྟ་སྟེ། དགེ་སློང་མ་ཀ་ཙང་ཀ་ལ་འདི་ཡིན་ནོ་ཞེས་ལུང་བསྟན་ཏོ༑ ༑དེར་དགེ་སློང་རྣམས་ཐེ་ཚོམ་དུ་གྱུར་ཏེ་ལས་ཀྱི་རྒྱུ་གསོལ་པ་ན། འདི་ནི་ངའི་སྐྱེ་བ་ལྔ་བརྒྱའི་མར་གྱུར་པས། སྔོན་གྱི་བག་ཆགས་ཀྱི་གཞི་ཡོད་པས་ད་ལྟར་བུར་འདུ་ཤེས་ཏེ་རྒྱུག་གོ །དེ་ཉིད་ད་ལྟར་གྱི་བསྐྱེད་ཡུམ་དུ་མི་འགྱུར་བ་ནི་རྒྱུ་གཉིས་ཀྱིས་ཏེ། སྒྱུ་འཕྲུལ་ཆེན་མོས་སངས་རྒྱས་ཀྱི་ཡུམ་དུ་སྨོན་ལམ་བཏབ་པ་དང༌། འདི་ཉིད་ཀྱིས་ཐམས་ཅད་དུ་བྱང་ཆུབ་སེམས་དཔའ་ངེས་འབྱུང་དང་སྦྱིན་པའི་བར་ཆད་བྱས་པས་ཐུགས་དབྱུང་བས།ཕྱིན་ཆད་འདི་བདག་གི་མར་མ་གྱུར་ཅིག་ཅེས་སྨོན་ལམ་མཛད་པས་སོ། །དེ་ལྟར་ངེས་འབྱུང་དང་སྦྱིན་པའི་གེགས་སུ་གྱུར་པས། ད་ལྟར་དབུལ་མོར་གྱུར་པ་དང་རྒས་ནས་གདོད་རབ་ཏུ་བྱུང་བར་གྱུར་པའོ། །ད་ལྟར་དགྲ་བཅོམ་པ་ཐོབ་ཅིང་མདོ་རྣམ་འབྱེད་དུ་ལུང་བསྟན་པའི་རྒྱུ་ནི། སྔོན་འོད་སྲུང་གི་དུས་སུ་དགེ་སློང་མར་གྱུར་ཏེ། དེ་རབ་ཏུ་བྱུང་བའི་མཁན་མོ་དེ་འོད་སྲུང་གིས་མདོ་རྣམ་པར་འབྱེད་པའི་མཆོག་ཏུ་ལུང་བསྟན་པ་ཡིན་པས། དགེ་སློང་མ་དེས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས། འཆི་ཁར་དེ་དང་ཚུལ་མཐུན་པའི་སྨོན་ལམ་བཏབ་པར་གསུངས་སོ། །འདིས་ནི་གཞན་རབ་ཏུ་བྱུང་བ་དང་སྦྱིན་པའི་གེགས་བྱས་པའི་ཉེས་དམིགས་དང༌། ཚངས་པར་སྤྱོད་པ་དང་སྨོན་ལམ་གྱི་འབྲས་བུ་མི་བསླུ་བར་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཡུལ་ཨུ་དུམ་ན་བཞུགས་པའི་ཚེ། ཡུལ་དེའི་མཚོ་དལ་གྱིས་འབབ་པའི་འགྲམ་གྱི་ནགས་ཁྲོད་ཅིག་ན། དྲང་སྲོང་ཀཻ་ནེ་ཡ་ཞེས་པ་དང༌། དེའི་སྲིང་མོའི་བུ་དྲང་སྲོང་རི་བོ་ཞེས་བྱ་བ་གཉིས་ཀ་འཁོར་ལྔ་བརྒྱ་ལྔ་བརྒྱ་དང་བཅས་ཏེ་གནས་སོ། །དེར་བཅོམ་ལྡན་འདས་ཀྱིས་དེ་གཉིས་འདུལ་བའི་དུས་ལ་བབ་ཅིང༌། དེའང་རྒྱལ་པོ་ཆེན་པོ་བཞི་ལ་ཆོས་བསྟན་པའི་ཞར་ལ་ཐུལ་བར་འགྱུར་བར་དགོངས་ཏེ། འཇིག་རྟེན་པའི་ཐུགས་བསྐྱེད་པ་ན་རྒྱལ་པོ་ཆེན་པོ་བཞིས་དོན་དེ་རིགས་ཏེ་འཁོར་རྣམས་མངགས་ནས་མཚོ་དལ་འབབ་ཀྱི་འགྲམ་དུ་གདན་ཁྲིའི་བཀོད་པ་བཤམས་ཤིང༌། དྲང་སྲོང་དེ་གཉིས་ལ་འཁོར་མི་མ་ཡིན་པའི་གནོད་པ་ལས་སྲུང་བར་བྱེད་པ་དག་ཀྱང་བསྐོས་སོ། །དེ་མཐོང་ནས་དྲང་སྲོང་ཀཻ་ནེ་ཡས། སུའི་ཕྱིར་གདན་བཤམས་དྲིས་པས། བཅོམ་ལྡན་འདས་ཀྱི་ཕྱིར་དུའོ། །འོ་ན་ཁྱེད་ངའི་ཕྱི་བཞིན་དུ་ཅིའི་ཕྱིར་འབྲང༌། དྲང་སྲོང་ཁྱེད་ཉིད་བསྲུང་བའི་ཕྱིར་དུའོ། །དེ་དགོས་པའི་རྒྱུ་མཚན་ཅི་ཡིན། འབྱུང་པོ་མང་དུ་འདུ་བའི་ཕྱིར་རོ། །འོ་ན་གཽ་ཏ་མ་སུས་སྲུང༌།དེ་ནི་གཞན་གྱིས་བསྲུང་མི་དགོས་ཏེ། དེ་ཉིད་ཀྱིས་གཞན་བསྲུང་བར་མཛད་དོ། །དེ་ནས་དེས་དགེ་སྦྱོང་གཽ་ཏ་མ་ནི་རྫུ་འཕྲུལ་ཆེ་ཞིང་མཐུ་ཆེ་བ་ཞིག་གོ་སྙམ་མོ། །དེ་ནས་བཅོམ་ལྡན་འདས་འཁོར་དང་བཅས་པ་ཡུལ་ཨུ་དུམ་ནས་མི་སྣང་བར་མཚོ་དལ་འབབ་ཀྱི་འགྲམ་དུ་གཤེགས་ནས་གདན་བཤམས་པ་ལ་བཞུགས་སོ། །དེར་རྒྱལ་པོ་ཆེན་པོ་བཞི་འཁོར་དང་བཅས་པ་འོངས་ཏེ། ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་དྲི་ཟའི་འཁོར་དང་བཅས་ཏེ་ལྷ་རྫས་མེ་ཏོག་སྣ་ཚོགས་པ་དང༌། ལྷོ་ནས་འཕགས་སྐྱེས་པོ་གྲུལ་བུམ་གྱི་འཁོར་དང་བཅས་ཏེ་རིན་པོ་ཆེ་སྣ་ཚོགས་པ་དང༌། ནུབ་ནས་མིག་མི་བཟང་ཀླུ་ཡི་ཚོགས་དང་བཅས་ཏེ་མུ་ཏིག་དང༌། བྱང་ནས་རྣམ་ཐོས་ཀྱི་བུ་གནོད་སྦྱིན་གྱི་འཁོར་དང་བཅས་ཏེ་གསེར་དངུལ་གྱིས་སོ་སོའི་ཐུ་བ་བཀང་སྟེ་བཅོམ་ལྡན་འདས་ཀྱི་སྐུ་ལ་གཏོར་ཞིང་ཕྱོགས་ཕྱོགས་སུ་འཁོད་དོ༑ ༑དེ་ལས་ཡུལ་འཁོར་སྲུང་དང་འཕགས་སྐྱེས་པོ་ནི་ཡུལ་དབུས་པའི་རིགས་ཡིན་ལ་མིག་མི་བཟང་དང་རྣམ་ཐོས་སྲས་ནི་མཐའ་འཁོབ་པའི་རིགས་ཡིན་པས་བག་ཆགས་སད་པའི་ཁྱད་པར་ཡོད་པ་དགོངས་ནས། སོ་སོའི་སྐད་ཀྱིས་ཆོས་བསྟན་པས་རྒྱལ་པོ་ཆེན་པོ་བཞིས་བདེན་པ་མཐོང་ཞིང་གཞན་ཡང་མི་མ་ཡིན་གྱི་འགྲོ་བ་དཔག་ཏུ་མེད་པ་ཞིག་སྨིན་ཅིང་གྲོལ་བར་མཛད་ནས་དེ་དག་རང་གི་གནས་སུ་སོང་ངོ༌། །སྐབས་འདིར་སྟོན་པའི་བསྟན་པ་རྒྱལ་པོ་ཆེན་པོ་བཞི་སོགས་ལ་གཏད་པར་མཛད་པའི་ཚུལ་ནི་མདོ་གཞན་ལས་འབྱུང་བ་ཡིན་ནོ། །དེར་དགེ་སློང་རྣམས་ཀྱིས་རྒྱལ་པོ་ཆེན་པོ་བཞི་ལས་གཉིས་ནི་ཡུལ་དབུས་དང་གཉིས་ནི་མཐའ་འཁོབ་ཏུ་གྱུར་པ་དང་བདེན་པ་མཐོང་བའི་རྒྱུ་ཞུས་པ་ན་བཀའ་སྩལ་པ༑ སྔོན་སངས་རྒྱས་འོད་སྲུང་གི་དུས་སུ། རི་རབ་ཀྱི་བང་རིམ་ལ་ཀླུའི་རྒྱལ་པོ་དབུགས་དང་དབུགས་ཆེན་པོ་ཞེས་བྱ་བ་གཉིས་ཀྱང་གནས། བྱའི་རྒྱལ་པོ་ནམ་མཁའ་ལྡིང་སྒྲ་སྙན་དང་སྒྲ་ཆུང་ཞེས་བྱ་བ་གཉིས་ཀྱང་གནས་པ་ལས། ཀླུ་དེ་གཉིས་མཁའ་ལྡིང་དེ་གཉིས་ལ་སྐྲག་སྟེ་ཐུར་དུ་གསེར་གྱི་ས་གཞིའི་སྟེང་དུ་སོང་སྟེ་གནས་པ་ལས་ཕྱིས་ཞིག་ན་ཀླུ་དེ་གཉིས་སངས་རྒྱས་ཀྱི་བསྟན་པ་ལ་དགའ་བར་གྱུར་ནས། སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་པས་དེ་གཉིས་མཁའ་ལྡིང་གིས་མི་ཚུགས་པར་གྱུར་ནས་རྒྱ་མཚོའི་ནང་ནས་བྱུང་སྟེ་བག་ཡངས་སུ་འཁོད་དོ། །དེ་མཐོང་ནས་ནམ་མཁའ་ལྡིང་གཉིས་ཀྱིས་ཟ་བར་རྩོམ་པ་ན་འཚེ་ཞིང་གནོད་པར་བྱེད་མ་ནུས་སོ། །དེར་དེ་གཉིས་ངོ་མཚར་དུ་གྱུར་ནས་གཏམ་དྲིས་པ། ཀླུ་ཡི་རྒྱལ་པོ་གཉིས་ཀྱིས་སངས་རྒྱས་ལ་སྐྱབས་སུ་སོང་ཞིང་བསླབ་པའི་གཞི་བླངས་པས་དེ་ལྟ་བུར་གྱུར་པ་རྒྱས་པར་བསྙད་དོ། །དེར་མཁའ་ལྡིང་གཉིས་ཀྱང་སངས་རྒྱས་འོད་སྲུང་གི་སྤྱན་སྔར་སོང་ནས་སྐྱབས་འགྲོ་དང་བསླབ་གཞི་བླངས་ནས་དེ་བཞི་མཐུན་པར་གྱུར་ཏེ་ལྷན་ཅིག་ཏུ་འགྲོགས་ཤིང་འཁོད་ནས་འཆི་ཀར་བདག་ཅག་སངས་རྒྱས་འོད་སྲུང་གི་བསྟན་པ་ལ་སྐྱབས་འགྲོ་དང་བསླབ་གཞི་བླངས་ཤིང་སྲུང་བའི་དགེ་བའི་རྩ་བས་གང་དུ་སྐྱེས་ཀྱང་དེའི་གཙོ་བོར་གྱུར་པ་དང༌། མ་འོངས་པ་ན་སངས་རྒྱས་མཉེས་པར་བྱེད་པར་གྱུར་ཅིགཅེས་སྨོན་ལམ་བཏབ་སྟེ། དེའི་ཚེ་ཀླུའི་རྒྱལ་པོ་དེ་གཉིས་ནི་ཡུལ་དབུས་པར་གྱུར་པ་འདི་གཉིས་ཡིན་ལ། ནམ་མཁའ་ལྡིང་གཉིས་ནི་མཐའ་འཁོབ་པ་གྱུར་པ་འདི་གཉིས་ཏེ།སྨོན་ལམ་གྱི་དབང་གིས་རྒྱལ་ཆེན་བཞིའི་རིས་ཀྱི་གཙོ་བོར་གྱུར་པ་དང་བདེན་པ་མཐོང་བ་ཡིན་ནོ་གསུངས། དེ་ཐམས་ཅད་ཀྱང་དྲང་སྲོང་ཀཻ་ནེ་ཡ་ཐག་མི་རིང་བར་འཁོད་པས་ཐོས་ནས་རབ་ཏུ་དགའ་བར་གྱུར་ནས་བཅོམ་ལྡན་འདས་ཀྱི་དྲུང་དུ་ཕྱིན་ནས་ཞབས་ལ་ཕྱག་བྱས་ཏེ་ཆོས་ཉན་དུ་འཁོད་པ་ན། བཅོམ་ལྡན་འདས་ཀྱིས་དེ་ལ་ཆོས་བསྟན་པས་བདེན་མངོན་པར་རྟོགས་པའི་མོད་ལ་ཕྱིར་འོང་བའི་འབྲས་བུ་མངོན་དུ་བྱས་སོ། །དེ་ནས་དེས་སངས་རྒྱས་འཁོར་དང་བཅས་པ་ལ་དུས་མ་ལགས་པར་གསོལ་དུ་རུང་བའི་གུང་སྐྱེམས་སྦྱར་བར་གསོལ་ནས་ཀུ་ཤུ་དང་ཆུ་ཤིང་གི་འབྲས་བུ་དང་རྒྱ་ཤུག་གི་འབྲས་བུ་དང་ཨ་ཤད་ཐའི་འབྲས་བུ་དང་ཨུ་དུམ་ཝཱ་རའི་འབྲས་བུ་དང་པུ་རུ་ཤ་ཀའི་འབྲས་བུ་དང་འབྲ་གོ་དང་རྒུན་འབྲུམ་རྣམས་ཀྱི་ཁུ་བ་སྟེ་བཏུང་བའི་རྣམ་གྲངས་བརྒྱད་སྦྱར་ཏེ་ཕུལ་ཞིང༌། བཅོམ་ལྡན་འདས་ཀྱིས་ཀྱང་བཞེས་ཏེ་དགེ་སློང་རྣམས་ལ་དུས་དང་དུས་མ་ལགས་པར་བཏུང་བའི་ཁྱད་པར་ཕྱེས་ཏེ་རྗེས་སུ་གནང་ངོ༌། །དེ་ནས་དྲང་སྲོང་དེས་སང་གི་གདུགས་ཚོད་ལ་གཤེགས་པར་ཞུས་ནས་དེའི་སྟ་གོན་བརྩམས་པ་ན་དྲང་སྲོང་རི་བོས་མཐོང་ནས་ཅི་བྱེད་ཅེས་གཏམ་དྲིས་པས། སངས་རྒྱས་དགེ་འདུན་དང་བཅས་པ་སྤྱན་འདྲེན་ནོ། །ཡང་སྨྲས་པ། སངས་རྒྱས་དགེ་འདུན་བྱ་བ་སུ་ཞིགདེར་སངས་རྒྱས་དང་དགེ་འདུན་གྱི་བསྔགས་པ་བརྗོད་པས། དྲང་སྲོང་རི་བོ་སེམས་དགའ་བར་གྱུར་ཏེ་བཅོམ་ལྡན་འདས་ཀྱིས་སྤྱན་སྔར་ཕྱིན་པ་དང༌།རྒྱང་མ་ནས་སངས་རྒྱས་ཀྱི་སྐུ་མཐོང་བས་དགེ་སློང་བསམ་གཏན་ལ་གནས་པ་བས་ཁྱད་པར་དུ་འཕགས་པའི་དགའ་བ་དང་བདེ་བ་སྐྱེས་ཏེ་ཞབས་ལ་ཕྱག་བྱས་ཏེ་འཁོད་པ་ན། དེ་ལ་བཅོམ་ལྡན་འདས་ཀྱིས་ཆོས་བསྟན་པས་སྟན་དེ་ཉིད་དུ་འཁོད་བཞིན་པར་ཕྱི་མི་འོང་བའི་འབྲས་བུ་མངོན་དུ་བྱས་སོ། །དེར་རབ་ཏུ་བྱུང་བར་གསོལ་པ་དང༌། སྟོན་པས་འཁོར་རྣམས་ལ་གོ་བར་བྱོས་ལ་དྲིས་ཤིགདེ་ནས་དྲང་སྲོང་རི་བོ་བྲམ་ཟེའི་ཁྱེའུ་རྣམས་ཀྱི་སར་ཕྱིན་ནས་སྨྲས་པ། ཁྱེད་རྣམས་ཤེས་པར་གྱིས་ཤིགབདག་ནི་བཅོམ་ལྡན་འདས་ཀྱི་ཐད་དུ་ཚངས་པར་སྤྱོད་པ་སྤྱད་པར་འདོད་ན་ཁྱེད་ཇི་ལྟར་བྱེད། དེ་དག་གིས། བདག་ཅག་ཀྱང་མཁན་པོའི་རྗེས་སུ་རབ་ཏུ་བྱུང་བར་འཚལ་ལོ། །དེ་རྣམས་ཐམས་ཅད་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ། སྟོན་པས་ཚུར་ཤོག་གི་སྒོ་ནས་བསྙེན་པར་རྫོགས་སོ། །དེ་ནས་ཕྱིར་ཉིན་གདུགས་ཚོད་ལ་གཤེགས་པ་ན་དྲང་སྲོང་ཀཻ་ནེ་ཡས་དྲང་སྲོང་རི་བོ་འཁོར་ལྔ་བརྒྱ་དང་བཅས་པ་རབ་ཏུ་བྱུང་ནས་གྲལ་དུ་འཁོད་པ་མཐོང་ནས། ཁྱོད་རབ་ཏུ་བྱུང་ངམ། བྱུང་ངོ༌། །དེར་ཀཻ་ནེ་ཡས་ཀྱང་སྟོན་པ་འཁོར་དང་བཅས་པ་བཤོས་གསོལ་ཟིན་པའི་འོག་ཏུ་གོང་བཞིན་འཁོར་རྣམས་ལའང་གོ་བར་བྱས་ཏེ་འཁོར་ལྔ་བརྒྱ་དང་བཅས་སྟོན་པས་ཚུར་ཤོག་གིས་བསྙེན་པར་རྫོགས་ནས་དྲང་སྲོང་གཙོ་བོ་དེ་གཉིས་ལ་བཅོམ་ལྡན་འདས་ཀྱིས་གདམས་ངག་བྱིན་ནས། དེ་གཉིས་ཀྱིས་ཀྱང་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དགེ་སློང་ལྷག་མ་དེ་དག་ལས་ལྔ་བརྒྱ་ནི་ཚེ་དང་ལྡན་པ་ཀ་པི་ལ་ཆེན་པོ་ལ་གཏད། ཕྱེད་དང་གཉིས་བརྒྱ་ནི་མོའུ་འགལ་གྱི་བུ་ལ་གཏད། ཕྱེད་དང་ཉིས་བརྒྱ་ནི་ཤཱ་རིའི་བུ་ལ་གཏད་ནས་དེ་དག་ཆུ་ཀླུང་གསེར་ལྡན་གྱིས་འགྲམ་དུ་དབྱར་གནས་པར་དམ་བཅས་སོ། །དེ་རྣམས་ཀྱིས་སོ་སོར་གདམས་ངག་བསྟན་པས་ཀ་པི་ནིའི་རྣམས་ཀྱིས་དགྲ་བཅོམ་པ་ཐོབ། མོའུ་འགལ་གྱི་བུ་རྣམས་ཀྱིས་ཕྱིར་མི་འོང་དང༌། ཤཱ་རིའི་བུ་རྣམས་ཀྱིས་རྒྱུན་དུ་ཞུགས་པ་ཐོབ་པར་གྱུར་ནས༑ དབྱར་གྲོལ་བ་ན་བཅོམ་ལྡན་འདས་ཀྱི་སྤྱན་སྔར་ཕྱིན་ཞིང༌། བཅོམ་ལྡན་འདས་ཀྱིས་ཀྱང་དེ་དག་ལ་གོང་མའི་ཡིད་ལ་བྱེད་པའི་ལུང་ཕོག་ཅིང༌། དེ་དག་གིས་ཀྱང་བརྩོན་པས་ཐམས་ཅད་ཀྱིས་དགྲ་བཅོམ་པ་ཉིད་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། སྔོན་ཚེ་དང་ལྡན་པ་ཀ་པི་ན་ཆེན་པོ་སོགས་གསུམ་པོ། འདི་དྲང་སྲོང་ཞིག་གི་སློབ་མའི་གཙོ་བོ་མཆོག་གསུམ་དུ་གྱུར་ནས། དེ་གསུམ་ལ་དྲང་སྲོང་དེས་འཁོར་རྣམས་བགོས་ཏེ། གཅིག་ལ་ལྔ་བརྒྱ་དང༌། གཞན་གཉིས་ལ་ཉིས་བརྒྱ་ལྔ་བཅུ་རེ་གཏད་པ་ལས།ལྔ་བརྒྱས་བསམ་གཏན་བཞི་དང་མངོན་ཤེས་ལྔ་རྣམས་ཐོབ་ཅིང་ཕྱེད་དང་སུམ་བརྒྱས་གཟུགས་མེད་དང༌། ཕྱེད་དང་སུམ་བརྒྱས་གཟུགས་ཀྱི་སེམས་ཐོབ་པར་གསུངས་ཤིང༌། གཞན་ཡང་དགེ་སློང་དེ་རྣམས་དབང་པོ་རྣོ་རྟུལ་གྱི་ཁྱད་པར་ཡིན་ཏེ། དབང་པོ་རྟུལ་པོ་དག་ཤཱ་རིའི་བུའི་བསྐྱངས་པས་རྒྱུན་ཞུགས་ཐོབ་ཅིང༌། ཀ་པི་ན་ལྟ་བུ་གཞན་གྱིས་བསྐྱངས་ན་དྲོད་ཙམ་ཡང་ཐོབ་པར་མི་འགྱུར་རོ་གསུངས། ཡང་དེ་དག་གི་སྔོན་གྱི་ལས་ཀྱི་རྒྱུ་གསོལ་བ་ན། སྔོན་སངས་རྒྱས་འོད་སྲུང་གི་དུས་སུ་དྲང་སྲོང་འདི་གཉིས་ཝཱ་རཱ་ཎ་སཱིར་ཁྱིམ་བདག་མཛའ་བཤེས་གཉིས་སུ་གྱུར་ཏེ། ཕྱིས་གཉིས་ཀས་ཁྱིམ་སྤངས་ནས་རབ་ཏུ་བྱུང་ཞིང་སྡེ་སྣོད་ལ་བསླབས་པས་གཉིས་ཀ་ཆོས་སྨྲ་བའི་སྤོབས་པ་ཅན་དུ་གྱུར་ཏེ་ཟས་གོས་སོགས་མཐུན་རྐྱེན་གྱིས་འབྱོར་བས་སོ་སོར་སློབ་མ་ལྔ་བརྒྱ་རེ་བསྡུས་ནས་ཚེ་གཅིག་ཏུ་ཚངས་པར་སྤྱོད་དོ༑ ༑དེ་གཉིས་འཆི་ཁར་མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་དགྲ་བཅོམ་པ་ཐོབ་པར་སྨོན་ལམ་བཏབ་ཅིང༌། དེའི་སློབ་མ་རྣམས་ཀྱང༌། བདག་ཅག་གིས་ཀྱང་ཁྱེད་ལ་བརྟེན་ནས། སངས་རྒྱས་བཅོམ་ལྡན་འདས་མཉེས་པར་བྱས་ཏེ་འབྲས་བུ་ཐོབ་པར་གྱུར་ཅིག་ཅེས་སྨོན་ལམ་དུ་བྱས་པས་དེ་དག་ད་ལྟར་དྲང་སྲོང་འཁོར་བཅས་སུ་གྱུར་ཏེ་འབྲས་བུ་ཐོབ་པར་གསུངས་སོ། །འདིས་ནི་སྐྱབས་འགྲོ་དང་བསླབ་གཞི་སྲུང་བ་སོགས་ཀྱི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་མཛའ་བཤེས་གཉིས་ཡོད་པ་དེས། ཕྱིན་ཆད་སོ་སོར་བུ་དང་བུ་མོ་དག་བྱུང་ན་དེ་གཉིས་གཉེན་བྱེད་པར་ཆད་པ་ལས། ཕྱིས་ཞིག་ན་གཅིག་ལ་ཁྱེའུ་དང༌། གཅིག་ལ་བུ་མོ་མཛེས་ཤིང་ལྟ་ན་སྡུག་པ་རེ་བཙས་ནས་སོ་སོས་བཙས་སྟོན་བྱས་སོ། །དེ་ནས་བུ་མོ་དེ་ཆེར་སྐྱེས་པ་ན་སངས་རྒྱས་ཀྱི་བསྟན་པ་ལ་དད་པ་རྙེད་ནས་རབ་ཏུ་བྱུང་བར་འདོད་པ་དང༌། དེའི་ཕ་མས་སྔར་གྱི་མཛའ་བཤེས་དེ་ལ་སྦྲན་ནས་ཡུལ་ཆོས་དང་མཐུན་པར་བག་མར་བྱིན་ནོ། །དེའི་འོག་ཏུ་བུ་མོ་དེ་བྲོས་ནས་དགེ་སློང་མའི་གཙུག་ལག་ཁང་དུ་ཕྱིན་ནས་རབ་ཏུ་བྱུང་ཞིང་བསྙེན་པར་རྫོགས་སོ༑ ༑དེར་མཁན་མོས་ཀྱང་དེ་ལ་ལུང་ཕོག་ནས་དེས་ཀྱང་བརྩོན་པས་དགྲ་བཅོམ་པ་ཉིད་མངོན་དུ་བྱས་ཏེ་རྫུ་འཕྲུལ་ཡང་འགྲུབ་བོ། །དེ་ནས་ཁྱིན་བདག་གི་ཁྱེའུ་དེས་ཀྱང་ཆུང་མ་བྲོས་པར་མཐོང་ནས་འཚོལ་ཞིང་ཕྱིན་པས། དགེ་སློང་མའི་གཙུག་ལག་ཁང་དུ་བསམ་གཏན་ལ་གནས་པར་མཐོང་ནས་དེས་ལག་པ་ནས་བཟུང་བར་བྱས་པ་དང༌། དེ་སྟེང་གི་གནམ་མཁའ་ལ་འཕགས་ཏེ་འབར་བ་ལ་སོགས་པའི་ཆོ་འཕྲུལ་བསྟན་པས་ཁྱེའུ་དེ་ཡང་ཤས་ཆེར་དགའ་བ་སྐྱེས་ཏེ་དེའི་ཞབས་ལ་ཕྱག་བྱས་ཏེ་བཟོད་པར་གསོལ་ནས་ཆོས་ཉན་པར་འཁོད་པ་ན། དེས་ཀྱང་ཁམས་དབང་བསམ་པ་དང་མཐུན་པར་ཆོས་བསྟན་པས་ཁྱེའུ་དེ་དག་གཞན་སྐྱེ་བོ་མང་པོ་དེར་འཚོགས་པ་དག་གིས་སྟན་དེ་ལ་འཁོད་བཞིན་དུ་བདེན་པ་མཐོང་ངོ༌། །དེ་ནས་ཁྱེའུ་དེས་ཀྱང་ཕ་མ་ལ་གནང་བ་ཞུས་ནས་རབ་ཏུ་བྱུང་ཞིང་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེ་གཉིས་ཀྱི་ལས་ཀྱི་རྒྱུ་དྲིས་པ་ན། བཅོམ་ལྡན་འདས་ཀྱིས། སྔོན་སངས་རྒྱས་འོད་སྲུང་གི་དུས་སུ་ཝཱ་རཱ་ཎ་སཱི་ན་ཁྱིམ་བདག་ཁྱོ་ཤུག་གཉིས་སུ་གྱུར་ཏེ། བུ་མོ་དེ་སྔར་ལྟར་བྲོས་ནས། རབ་ཏུ་བྱུང་ཞིང་དེ་ལ་བརྟེན་ནས་ཁྱིམ་ཐབ་ཀྱང་རབ་ཏུ་བྱུང་སྟེ་གཉིས་ཀས་ཚངས་པར་སྤྱད་ནས། དགེ་སློང་མ་དེས་འཆི་ཀར་མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པའི་འབྲས་བུ་ཐོབ་པར་སྨོན་ལམ་བཏབ་བོ། །དེར་སྔར་གྱི་ཁྱིམ་ཐབ་ཀྱིས༑ དེའི་ཚེ་ན་ཡང་ང་ཉིད་ཁྱོད་ཀྱི་ཁྱིམ་ཐབ་ཏུ་གྱུར་ཏེ། ཁྱོད་ཁོ་ན་ལ་བརྟེན་ནས་བདག་གིས་ཀྱང་སངས་རྒྱས་མཉེས་པ་དང་ཆོས་ཐོས་ནས་འབྲས་བུ་ཐོབ་པར་ཤོག་ཅིག་ཅེས་སྨོན་ལམ་བཏབ་པས་ད་ལྟར་ཡང་དེ་བཞིན་དུ་གྱུར་པར་གསུངས་སོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། རྒྱལ་པོ་གསལ་རྒྱལ་བློན་པོ་མཆོག་གཉིས་ཡོད་དེ་གཅིག་གི་མིང་ལ་ནི་རི་དྭགས་འཛིན་ཞེས་བྱ་ཞིང་གཅིག་གི་མིང་ནི་བྱིན་པ་ཞེས་བྱའོ། །དེ་གཉིས་མཛའ་བཤེས་ཡིད་གཅུག་པར་གྱུར་ནས་སྔར་ལྟར་གྱིས་ཕྱིན་ཆད་གཉེན་སྦྲེལ་བར་ཆད་དོ། །དེ་ནས་རི་དྭགས་འཛིན་ལ་བུ་བདུན་བྱུང་བའི་ཆེ་བ་ལ་མིང་ས་ག་ཞེས་བཏགས་སོ། །བྱིན་པ་ལ་བུ་མོ་གཟུགས་བཟང་ཞིང་ལྟ་ན་སྡུག་པ་ཞིག་བྱུང་སྟེ། བཙས་མ་ཐག་པ་ནས་ཆོས་ཉན་པ་ལ་སྤྲོ་བ་ཞིག་བྱུང་བས་ཆོས་བྱིན་མ་ཞེས་བཏགས་སོ། །དེ་ནས་ཆོས་བྱིན་མ་ཆེར་སྐྱེས་པ་ན། སངས་རྒྱས་ཀྱི་བསྟན་ལ་དད་པ་རྙེད་ནས་ཕ་མ་ལ་གསོལ་ཏེ། དུས་དུས་སུ་དགེ་སློང་དང་དགེ་སློང་མ་རྣམས་ལ་བཤོས་དྲངས་ནས་མདུན་དུ་འདུག་སྟེ་ཆོས་ཉན་པར་བྱེད་དོ། །དེ་ནས་དེས་སྐྱབས་འགྲོ་དང་བསླབ་པའི་གཞི་ཡང་བླངས་ནས་ཁྱིམ་ལ་གནས་བཞིན་དུ་ཕྱིར་མི་འོང་གི་འབྲས་བུ་མངོན་དུ་བྱས་ཏེ་རྫུ་འཕྲུལ་ཡང་གྲུབ་བོ༑ ༑དེས་བདེན་པ་མཐོང་ནས་ཕ་མ་ལ་རབ་ཏུ་བྱུང་བར་གསོལ་པ་དང༌། ཕ་མས་བདག་གཉིས་ལ་དབང་མེད་ཀྱི་ཁྱོད་སྔར་མ་སྐྱེས་པའི་གོང་ནས་གཞན་ལ་བྱིན་ཟིན་པས་གནང་བར་བྱར་མི་རུང་མོད། འོན་ཀྱང་ཁྱོད་ཉིད་ཀྱིས་ཁྱིམ་ཐབ་ལ་གསོལ་པ་ཐོབ་ཅིག་ཅེས་སྨྲས་ནས༑ ཁྱིམ་བདག་བྱིན་པས་སང་གི་གདུགས་ཚོད་ལ་སངས་རྒྱས་འཁོར་དང་བཅས་པའང་སྤྱན་དྲངས་ཤིང༌། ཁྱིམ་བདག་རི་དྭགས་འཛིན་ལའང་གོ་བར་བྱས་ཏེ་བུ་མོ་རབ་ཏུ་བྱུང་བར་འདོད་པས་བཟློག་མི་ནུས་པས་ཁྱོད་ཀྱང་ཤོག་ལ་ཟློག་ཅིག་ཅེས་བྱས་སོ། །ཕྱིར་ཉིན་སངས་རྒྱས་འཁོར་དང་བཅས་པ་བྱོན་ནས་བཤོས་གསོལ་ཏེ་ཁྱིམ་བདག་འཁོར་དང་བཅས་པ་ལ་ཆོས་བསྟན་ནས་གཤེགས་པའི་རྗེས་སུ་ཆོས་བྱིན་མ་ཡང༌། དགེ་སློང་མའི་དགེ་འདུན་དང་ཐབས་ཅིག་ཏུ་སོང་ངོ༌། །དེ་རི་དྭགས་འཛིན་ཕ་བུ་འཁོར་དང་བཅས་པས་མཐོང་ནས། ཁྱེའུ་ས་གས་བུ་མོ་ཆོས་བྱིན་མ་བཟུང་བར་བརྩམས་པ་དང༌། དེ་སྟེང་གི་ནམ་མཁའ་ལ་འཕགས་ཏེ་འབར་བ་ལ་སོགས་པའི་ཆོ་འཕྲུལ་བསྟན་པས་ཁྱེའུ་ས་ག་མངོན་པར་དད་ནས་ཞབས་ལ་ཕྱག་བྱས་ཏེ་བཟོད་པར་གསོལ་ནས་ཅི་བདེ་བར་གནང་ངོ༌། །དེ་ནས་དེ་དགེ་སློང་མའི་གཙུག་ལག་ཁང་དུ་སོང་སྟེ། རབ་ཏུ་བྱུང་ནས་དགེ་སློང་མ་རྣམས་ཀྱིས་དེ་ལ་དགེ་ཚུལ་གྱི་བསླབ་གཞི་རྣམས་ཀྱང་ཕོག་ཆོས་དྲུག་གི་བསླབ་པའི་སྡོམ་པ་ཡང་ཕོག་ནས་དེས་ལོ་གཉིས་ཀྱི་བར་དུ་ཆོས་དྲུག་ལ་བསླབས་ནས་བསྙེན་པར་རྫོགས་པར་འདོད་པའི་ཚེ་དགེ་སློང་མ་རྣམས་ཀྱིས་དེ་ལ་ཚངས་པར་སྤྱོད་པའི་གནས་ཀྱི་སྡོམ་པ་ཕོག་སྟེ། བསྙེན་པར་རྫོགས་པར་བྱ་བའི་ཕྱིར་རྒྱལ་བྱེད་ཀྱི་ཚལ་དུ་ཁྲིད་དོ། །དེའི་ཚེ་སྔར་འདི་ཉིད་ཀྱི་གཟུགས་བྱད་ལ་ཆགས་པས་སྐྱེ་བོ་མང་པོས་བསླངས་ཀྱང་བདག་པོའི་དབང་དུ་གྱུར་པ་སུ་ལའང་མ་བྱིན་པས། དེ་དག་གིས་སྔར་ཁྱིམ་ན་གནས་པའི་ཚེ་བདག་ཅག་གིས་མ་ཐོབ་ཀྱང་འདི་རབ་ཏུ་བྱུང་ཟིན་གྱིས་ལམ་དུ་བདག་ཅག་གིས་ཕྲོགས་ཏེ་ཅི་དགར་ལོངས་སྤྱད་པར་བྱའོ་ཞེས་གྲོས་བྱས་པ་དགེ་སློང་མ་རྣམས་ཀྱིས་ཐོས་པས། ང་འདི་རྒྱལ་བྱེད་ཀྱི་ཚལ་དུའང་ཁྲིད་མི་ནུས་ལ་འདིར་བཞག་པར་ཡང་མི་ནུས་སོ་སྙམ་ནས་ཕ་མའི་ཁྱིམ་དུ་ཁྲིད་དེ་དེར་བཞག་གོ །དེ་ནས་དགེ་སློང་མ་རྣམས་ཀྱིས་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་ཀྱིས་འོ་ན་དགེ་སློང་མ་ཆོས་བྱིན་མ་ཕྲིན་གྱིས་བསྙེན་པར་རྫོགས་པར་གནང་གིས་ཕྱིན་ཆད་གཞན་ཞིག་ཕྱི་རོལ་དུ་འབྱུང་བ་ལ། འདི་འདྲ་བའི་ཉེས་དམིགས་འབྱུང་བར་གྱུར་ན། དེ་ཡང་ཕྲིན་གྱིས་བསྙེན་པར་རྫོགས་པར་གྱིས་ཤིག་ཅེས་བཀའ་སྩལ་པས། དགེ་སློང་མ་རྣམས་ཀྱིས་དེ་ཕྲིན་གྱིས་བསྙེན་པར་རྫོགས་པར་བྱས་ཏེ། གཞུང་བཞིན་རྒྱས་པར་བརྗོད་ནས་ཆོས་བྱིན་མ་ཁྱོད་བསྙེན་པར་རྫོགས་ཟིན་གྱིས་བག་ཡོད་པར་ནན་ཏན་གྱིས་ཤིག་ཅེས་བྱས་སོ། །དེ་ཐོས་མ་ཐག་པར་ཆོས་བྱིན་མས་དགྲ་བཅོམ་པ་ཉིད་མངོན་དུ་བྱས་སོ། །དེའི་ཚེ་དགེ་སློང་དག་གིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་བསྟན་པ་ལ། ཝཱ་རཱ་ཎ་སཱིའི་ཁྱིམ་བདག་ཅིག་གི་བུ་མོ་རབ་ཏུ་བྱུང་བར་འདོད་པ་ན། དེ་ཕྱི་རོལ་དུ་བྱུང་བ་ལས་ཉེས་དམིགས་སུ་གྱུར་ནས། བཅོམ་ལྡན་འདས་འོད་སྲུང་གིས་དེ་ཕྲིན་གྱིས་བསྙེན་པར་རྫོགས་པར་གནང་སྟེ༑ དེ་ལ་ཕྲིན་བསྐྱལ་ཞིང་ནན་ཏན་དུ་གདམས་པར་ཟིན་པ་ན། དེས་དགྲ་བཅོམ་མ་མངོན་དུ་བྱས་ཏེ་འབར་བ་ལ་སོགས་པའི་ཆོ་འཕྲུལ་བསྟན་ནས་ཕུང་པོ་ལྷག་མ་མེད་པའི་དབྱིངས་སུ་མྱ་ངན་ལས་འདས་པ་ན། མཁན་མོ་དེས་དེའི་སྐུ་གདུང་ལ་ཡང་མཆོད་པ་བྱས་ཤིང་ཚེ་གཅིག་ཏུ་ཚངས་པར་སྤྱད་ནས་འཆི་ཁར་སྨོན་ལམ་བཏབ་བོ། །དེའི་དུས་ཀྱི་མཁན་མོ་དེ་ནི་ཆོས་བྱིན་མ་སྟེ། དེའི་དུས་ཀྱི་སྨོན་ལམ་གྱི་ཁྱད་པར་གྱིས་འདིར་ཡང་ཕྲིན་ཆོག་གིས་བསྙེན་པར་རྫོགས་ནས། དགྲ་བཅོམ་པ་ཉིད་མངོན་དུ་བྱས་པ་ཡིན་ནོ་གསུངས། འདི་དག་གིས་ཀྱང་ཚངས་སྤྱོད་ལེགས་པར་སྲུང་བ་སོགས་ཀྱི་ཕན་ཡོན་བསྟན་ཏོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། འཕགས་པ་མོའུ་འགལ་གྱི་བུ་དམྱལ་བ་ལ་སོགས་པའི་འགྲོ་བ་ལྔའི་རིས་རྣམས་སུ་སོང་ནས་ཕྱིར་འོངས་ཏེ་མི་རྣམས་ལ་དེ་དག་གི་སྡུག་བསྔལ་གྱི་ཁྱད་པར་རྣམས་བཤད་ནས་སྐྱོ་བ་བསྐྱེད་པར་བྱེད་པ་ལས་ལན་གཅིག་དུད་འགྲོའི་ནང་དུ་འགྲོ་བར་ཆས་ནས། མཐའ་རྒྱ་མཚོ་ཆེན་པོའི་འགྲམ་དུ་བྱོན་པ་ལས།གནས་དེ་ན་ཆུ་སྲིན་ཉ་མིད་ཆེན་པོ་ལུས་དཔག་ཚད་ཉིས་སྟོང་ཆིག་བརྒྱ་ཡོད་པ་ལ། དེ་བས་ཆུང་བའི་ཆུ་སྲིན་གཞན་མང་པོ་ལྷགས་ཏེ། དེའི་ལུས་ལས་དུམ་བུ་དུམ་བུ་གྲངས་གཅིག་ཙམ་ནས༑ དཔག་ཚད་བརྒྱ་ཙམ་གྱི་བར་དུ་བཅད་ཅིང་ཟ་བར་བྱེད་ལ། དེས་སྡུག་བསྔལ་ཏེ་མ་བཟོད་ནས་ཕྱིར་ཐང་ལ་བྱུང་བ་དང༌། དེའི་ལས་ལས་སྐྱེས་པའི་གནོད་སྦྱིན་ལྔ་བརྒྱ་བྱུང་ནས་ཞག་ལྔ་བརྒྱ་བྱུང་ནས་ཞག་ལྔ་བརྒྱའི་བར་དུ་སྟ་རེ་ལྔ་བརྒྱས་རྩིབ་མ་ཞེ་གཅིག་གཅོད་པར་བྱེད་དོ། །དེ་བཅད་པ་ན་ན་ཚ་མི་བཟོད་པའི་སྐད་ཆེན་པོ་ཕྱུང་སྟེ་ཕྱིར་ཏེ་ཕྱིར་ཡང་རྒྱ་མཚོར་ཞུགས་ཤིང་འགྲེ་བར་བྱེད་པས། དེའི་ཁྲག་གིས་རྒྱ་མཚོ་ཆེན་པོ་ཡང་འཁྲུགས་ཤིང་འདྲེས་པ་ལ་ཁྲག་གི་རྒྱ་མཚོ་བཞིན་དུ་སྣང་ཞིང༌། དེའི་ནང་དུ་སྲོག་ཆགས་དག་གིས་སྔར་བཞིན་དུ་བཟའ་བར་བྱེད་པ་ཤིན་ཏུ་སྡུག་བསྔལ་གྱིས་ཉམ་ཐག་པ་ཞིག་མཐོང་ངོ༌། །དེ་ནས་དེ་ལས་ཅི་བགྱིས་དང་གནས་གང་ནས་འཕོས་མངོན་ཤེས་ཀྱི་རྩལ་ཅི་ཡོད་ཀྱིས་བརྟགས་ཀྱང་དུད་འགྲོ་ནས་དུད་འགྲོར་སྐྱེས་ཏེ་དེ་ལྟ་བུའི་སྡུག་བསྔལ་འབའ་ཞིག་ཏུ་སྤྱོད་པ་ལས་སྔོན་གྱི་མཐའ་མ་མཐོང་ངོ༌། །དེས་བཅོམ་ལྡན་འདས་ལ་ཞུར་བར་བྱའོ་སྙམ་སྟེ། རྒྱ་མཚོའི་འགྲམ་ནས་མི་སྣང་བར་གྱུར་ཏེ་མཉན་དུ་ཡོད་པར་འོངས་ནས། བཅོམ་ལྡན་འདས་འཁོར་མང་པོ་ལ་ཆོས་སྟོན་པའི་སྔར་ཕྱིན་ནས་དེའི་ལས་ཀྱི་རྒྱུ་གསོལ་པ་དང༌། བཅོམ་ལྡན་འདས་ཀྱི་བཀའ་སྩལ་པ། མོང་གལ་གྱི་བུ་སེམས་ཅན་དེ་ནི་སྡིག་པའི་ལས་བྱེད་བྱེད་པ་ཡིན་ཏེ་དེས་སྡིག་པའི་ལས་མང་དུ་བྱས་སོ། །སྔོན་བྱུང་བ་འདས་པའི་དུས། ཡང་དག་པར་རྫོགས་པའི་སངས་རྒྱས་རི་བོ་ཞེས་བྱ་བ་འཇིག་རྟེན་དུ་བྱོན་པའི་ཚེ། ཁྱིམ་བདག་གཅིག་གིས་དད་པ་རྙེད་ནས་ཆོས་ཉན་པས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་སོ། །དེའི་ཆུང་མ་ནི་གཟུགས་བཟང་ཞིང་ལྟ་ན་སྡུག་པ་ཞིག་སྟེ། ཁྱིམ་ཐབ་ཀྱིས་དེ་ལ་སྨྲས་པ། བཟང་མོ་བདག་གིས་ནི་བཅོམ་ལྡན་འདས་ལས་ཚངས་པར་སྤྱོད་པའི་གཞི་ལྔ་མནོས་ཟིན་གྱིས།གལ་ཏེ་ཁྱོད་འདི་ཉིད་དུ་འདུག་ནའང་ངས་ཟས་གོས་སྦྱིན་པར་བྱའོ། །འོན་ཏེ་སྐྱེ་བོ་གཞན་འདོད་ནའང་བདག་གིས་ཁྱོད་དེ་ལ་སྦྱིན་ནོ། །དེས་སྨྲས་པ། བདག་ལ་སྐྱེས་པ་གཞན་མི་འཚལ་གྱིས། བདག་གིས་ཇོ་བོ་ཉིད་ཀྱི་བསྙེན་བཀུར་བགྱིད་དོ་ཞེས་བྱས་སོ། །བུད་མེད་དེའི་བྱད་གཟུགས་ལ་སྐྱེ་བོ་མང་པོས་ཡིད་སྨོན་བྱེད་པ་ལས། ནམ་ཞིག་རྒྱལ་པོའི་བློན་པོ་ཞིག་གིས་བསམ་ངན་འགྱུས་ཏེ་ཁྱིམ་བདག་འདི་མེད་པར་བྱས་ནས་དེའི་འོག་ཏུ་ཕྲོག་གོ་སྙམ་ནས། དེས་གསེར་དངུལ་མང་པོ་ཁྱེར་ནས་དཔང་པོ་དང་བཅས་ཏེ་དགེ་བསྙེན་དེ་ལ་བཅོལ་ནས། ཕྱིས་ཞིག་ན་དཔང་པོ་མེད་པར་རང་ཉིད་ཀྱིས་ཕྱིར་བླང་ངོ༌། །དེའི་རྗེས་སུ་དཔང་པོ་རྣམས་ཁྲིད་ནས་རྒྱལ་པོའི་དཀོར་རྣམས་ག་རེ་བྱས་པས། དགེ་བསྙེན་གྱིས་གཏམ་བཤད་ཀྱང་དཔང་པོ་མེད་པས་ཕམ་པར་བྱས་ཏེ། དགེ་བསྙེན་དེ་རྒྱལ་པོའི་ཕོ་བྲང་དུ་ཁྲིད་ནས་འབྲིང་བློན་གྱིས་བཞུས་ནས་བསད་དོ། །དེའི་རྗེས་སུ་དགེ་བསྙེན་ལ་བུ་ཡང་མེད་པས་ནོར་རྫས་རྣམས་ཀྱང་བསྡུས། ཆུང་མ་དེ་ཡང་རང་ཁྱིམ་དུ་ཁྲིད་དེ་ཆུང་མ་བྱའོ་སྨྲས་པས༑ དེས་བདག་གིས་འདིའི་རུས་བུ་ལ་མཆོད་པ་མ་བྱས་པར་འདུས་སུ་མི་རུང་གིས་དེའི་རྗེས་སུ་ཇི་ལྟར་དགྱེས་པ་དེ་བཞིན་དུ་བྱའོ། །ཞེས་བྱས་པས། བློན་པོ་དེས་དགེ་བསྙེན་གྱི་རུས་པ་དུར་ཁྲོད་དུ་ཁྱེར་ནས་མེར་བསྲེགས་ཏེ་ཕྱོགས་གཅིག་ཏུ་འདུག་པ་ན། བུད་མེད་དེ་མེ་འབར་བའི་ནང་དུ་མཆོངས་ནས་ཤིའོ། །དེའི་དུས་ཀྱི་བློན་པོ་དེ་ནི་ཆུ་སྲིན་དུ་གྱུར་པ་འདི་ཡིན་ཏེ། ལས་དེ་སེམས་ཅན་དམྱལ་བ་ཆེན་པོར་སྐྱེས་ཏེ་ལོ་སྟོང་ཕྲག་མང་པོར་སྡུག་བསྔལ་མྱོང་ནས་ཤི་འཕོས་ཏེ། དུད་འགྲོའི་ནང་དུ་སྐྱེས་ཏེ། དུད་འགྲོ་ལས་ཚེ་འཕོས་ཏེ་དུད་འགྲོ་འབའ་ཞིག་ཏུ་སྐྱེས་ཏེ་སྡུག་བསྔལ་འདི་ལྟ་བུ་ཤ་སྟག་མྱོང་ངོ༌། །ད་དུང་ཡང་དེ་ལྟ་བུའི་ཚུལ་གྱིས་སྡུག་བསྔལ་ཏེ། མཐར་རྫོགས་པའི་སངས་རྒྱས་ཡིད་བཟང་ཞེས་བྱ་བ་འཇིག་རྟེན་དུ་འབྱོན་པར་འགྱུར་ཏེ་དེའི་ཚེ་འདིའི་ལས་ཟད་དེ་མིར་གྱུར་ནས་རབ་ཏུ་བྱུང་ཞིང་འབྲས་བུ་ཐོབ་པར་འགྱུར་རོ་གསུངས་པས་སྐྱེ་བོ་རྣམས་རབ་ཏུ་སྐྱོ་བར་གྱུར་ཞིང༌། དེ་དང་མཐུན་པར་ཆོས་བསྟན་པས་སྐྱེ་བོ་དཔག་ཏུ་མེད་པ་སྨིན་པ་དང་གྲོལ་བའི་ལམ་ལ་བཀོད་དོ། །འདིས་ནི་གཞན་གྱི་སྲོག་བཅད་པ་དང་གཡོ་སྒྱུས་རྫུན་སྨྲས་ཏེ་གཞན་གྱི་ཆུང་མ་ཕྲོགས་པའི་ཉེས་དམིགས་བསྟན་པ་ཡིན་ནོ། །
༈ ཡང་གླེང་གཞི་སྔར་ལྟར་ལ། འཕགས་པ་མོའུ་འགལ་གྱི་བུ་རེས་གཅིག་ཡི་དྭགས་ཀྱི་གནས་སུ་བྱོན་པས། ཡི་དྭགས་ལུས་ཆེ་ལ་རོ་སྨད་ནི་ཐ་མལ་པར་འདུག་པ་ལ་རྐེད་པ་ཡན་ཆད་ནི་ལུས་གཉིས་སུ་གྱུར་ཏེ། དེ་ཡང་མེ་འབར་ཞིང་ཕན་ཚུན་དུ་རྒྱུ་བ་ན། དེའི་ལས་ལས་སྐྱེས་པའི་ལྕགས་ཀྱི་མཆེ་བ་ཅན་གྱི་སེང་གེ་དང་སྟག་གཟིག་དྲེད་ལ་སོགས་པ་བྱུང་ནས།དེའི་ཤ་རྣམས་བཅད་ཅིང་ཟ་བར་བྱེད་ལ་མི་དག་འོངས་ནས་ཀྱང་རལ་གྲི་རྣོན་པོས་དེའི་ལུས་ཀྱི་སྟོད་གཅོད་པར་བྱེད་དེ། གཅིག་བཅད་ན་ཅིག་ཤོས་འབྱུང་ལ་ཅིག་ཤོས་བཅད་ན་ཡང་གཅིག་འབྱུང་བར་འགྱུར་ཏེ། རྒྱུ་དེས་སྡུག་བསྔལ་ནས་སྐད་ཆེན་པོས་ངུ་བར་གཟིགས་ནས༑ དེའི་ལས་ཀྱི་རྒྱུ་བརྟགས་པས་རང་གི་མངོན་པར་ཤེས་པས་རྟོགས་སུ་ཟིན་ཀྱང༌། སྐྱེ་བོ་གཞན་མང་པོ་ལ་ཕན་པའི་ཕྱིར། བཅོམ་ལྡན་འདས་ཀྱི་སྤྱན་སྔར་འོངས་ནས་ཞུས་པ་ན།བཅོམ་ལྡན་འདས་ཀྱིས། སྔོན་སངས་རྒྱས་འོད་སྲུང་གི་དུས་སུ། འདི་རབ་ཏུ་བྱུང་ནས་ཞལ་ཏ་བར་གྱུར་ཏོ། །དེས་དགེ་སློང་དབྱར་གནས་བཅས་པ་རྣམས་ཀྱི་གོས་དང་རྙེད་པ་རྣམས་བཅད་ནས་དགུན་གནས་པ་རྣམས་ལ་ཕུལ། དགུན་གནས་བཅས་པ་རྣམས་ཀྱི་གོས་དང་རྙེད་པ་རྣམས་བཅད་དེ་དབྱར་གནས་བཅས་པ་རྣམས་ལ་ཕུལ་བས་རྒྱུ་དེས། རོ་སྟོད་གཉིས་སུ་གྱུར་ཅིང་ལས་ལས་སྐྱེས་པའི་མི་དག་གིས་གཅོད་ཅིང་ཡང་སྐྱེ་ལ་གཅོད་པར་བྱེད་དོ། །དབྱར་དགུན་གྱི་དགེ་འདུན་གཉིས་ཀའི་རྙེད་པ་ལས་བཅད་ནས་བདག་གིས་ཀྱང་སྤྱོད་ལ་གཞན་དག་ལའང་བྱིན་པ་ལས་དེའི་རྣམ་སྨིན་གྱིས་ལྕགས་ཀྱི་མཆེ་བ་ཅན་གྱི་སེང་གེ་ལ་སོགས་པས་ཤ་རྣམས་བཅད་ཅིང་ཟ་བར་བྱེད་དེ་ཚུལ་དེ་ལྟ་བུས་སྡུག་བསྔལ་མྱོང་མྱོང་ནས། མ་འོངས་པ་ན་སངས་རྒྱས་གཞན་གྱིས་མི་ཐུབ་པ་ཞེས་བྱ་བ་འཇིག་རྟེན་དུ་བྱོན་པའི་ཚེ།འདིའི་སྡུག་བསྔལ་གྱི་ཐ་མར་འགྱུར་རོ་གསུངས།
༈ ཡང་གླེང་གཞི་སྔར་ལྟར་ལས་འཕགས་པ་མོའུ་འགལ་གྱི་བུ་ཡི་དྭགས་ཀྱི་གནས་སུ་བྱོན་པས། ཡི་དྭགས་ལུས་ལ་མེ་འབར་ཞིང༌། སེང་གེ་སོགས་སྲོག་ཆགས་ལྕགས་ཀྱི་མཆེ་བ་ཅན་མང་པོས་དེའི་ལུས་ཀྱི་ཤ་བཅད་ནས་ཟ་བས་སྡུག་བསྔལ་ཏེ་ཕན་ཚུན་དུ་རྒྱུག་པར་བྱེད་ཅིང་གལ་ཏེ་དེ་ཆབ་ཀྱི་ནང་དུ་ཞུགས་ན་ནི་ལྕགས་ཀྱི་མཆེ་བ་ཅན་གྱི་ཆུ་སྲིན་རྣམས་བྱུང་ནས་ཟ་བར་བྱེད་ལ། ནམ་མཁའ་ལ་མཆིས་ན་ནི་གདུག་པའི་བྱ་ལྕགས་མཆུ་ཅན་དག་གིས་ཟ་བར་བྱེད་པ་ཞིག་གཟིགས་པས། དོན་དེ་བཅོམ་ལྡན་འདས་ལ་གསོལ་བ་ན། དེ་ཡང་སྔོན་སངས་རྒྱས་འོད་སྲུང་གི་དུས་སུ་དགེ་སློང་ཞལ་ཏ་བར་གྱུར་ཏེ། དེས་སྦྱིན་བདག་མང་པོ་ལ་བསྐུལ་ནས་དགེ་འདུན་དང་མཆོད་རྟེན་གྱི་ཕྱིར་བསླངས་ནས་ཅི་དགའ་བར་སྤྱོད་ཅིང་གཞན་དག་ལའང་བྱིན་པའི་རྒྱུ་དེས་ཡི་དྭགས་སུ་སྐྱེས་ཏེ་སྡུག་བསྔལ་དེ་ལྟ་བུ་མྱོང་བར་གསུངས་སོ། །
༈ ཡང་གླེང་གཞི་སྔར་ལྟར་གྱིས་ཚེ་དང་ལྡན་པ་དགའ་བྱེད་ཡི་དྭགས་ཀྱི་གནས་སུ་བྱོན་པས། དེར་ཡི་དྭགས་མོ་སྒྲེན་མོར་འདུག་ལ་རང་གི་སྐྲས་གཡོགས་པ་སྡོང་པོ་མེས་རེག་མ་འདྲ་ལ་དམུས་ལོང་དུ་འདུག་པ་དེའི་ཁ་སྣ་ནས་སྲིན་བུ་མང་པོ་བྱུང་བ་དང་དེས་དཔག་ཚད་དུ་མར་དྲི་མནམ་པས་གང་བར་བྱེད་དེ་ཕན་ཚུན་རྒྱུག་ལ་དེ་གང་དུ་འགྲོ་བ་དེ་དང་དེར་ཁྱི་སྔོ་བཀྲ་དག་གིས་གཙེས་ནས་རྒྱུ་དེས་སྡུག་བསྔལ་མི་བཟད་པའི་ཚོར་བ་མྱོང་སྟེ། སྐད་ཆེན་པོས་ངུ་བ་མཐོང་ནས། དེའི་ལས་ཀྱི་རྒྱུ་བརྟགས་པས་རང་ཉིད་ཀྱིས་རྟོགས་པར་གྱུར་མོད༑ སྐྱེ་བོ་མང་པོ་ལ་ཕན་པའི་ཕྱིར་བཅོམ་ལྡན་འདས་ལ་ཞུས་པས། སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་མ་སྡེ་སྣོད་གསུམ་ལ་མཁས་ཤིང་ཆོས་སྨྲ་བ་མོར་གྱུར་ཏེ་རྙེད་པ་ཆེན་པོ་བྱུང་ནས། དེས་སྦྱིན་བདག་རྣམས་ལ་བསྐུལ་ཏེ། གཙུག་ལག་ཁང་དང་མཆོད་རྟེན་བྱེད་དུ་བཅུག་ནས། སངས་རྒྱས་ལ་སོགས་པ་དང་དགེ་སློང་མའི་དགེ་འདུན་ལ་ཕུལ་ཏེ༑ དགེ་སློང་མ་རྣམས་ལ་ཡོ་བྱད་ཐམས་ཅད་ཀྱིས་བསྙེན་བཀུར་བྱས་པ་ལས། དེ་བྱད་གཟུགས་དང་ལང་ཚོ་དང་ཆོ་རིགས་ཀྱིས་རྒྱགས་པས་དྲེགས་ནས་ཚུལ་ཁྲིམས་བསྲུང་མ་ནུས་ཏེ། དེས་དགེ་འདུན་གྱི་དཀོར་དང་མཆོད་རྟེན་གྱིས་དཀོར་དང་འཚོ་བ་ནར་མ་དང་ཕྱོགས་བཞིའི་དགེ་འདུན་གྱི་དཀོར་གྱི་དགའ་མགུར་སྤྱད་པས་དགེ་སློང་མ་རྣམས་ཀྱིས་ཚོར་ཏེ། དེ་དགེ་སློང་མའི་གནས་ནས་བསྐྲད་པས། དེ་ཁྲོ་བའི་སེམས་སྐྱེས་ཏེ་སློབ་པ་དང་མི་སློབ་པའི་དགེ་སློང་མ་མང་པོ་ཞིག་ལ་ཚིག་རྩུབ་ཀྱིས་སྤྱོས་ཤིང་སྦྱིན་བདག་གི་ཁྱིམ་དུ་ཡང་འདི་དག་ནི་ཚུལ་ཁྲིམས་འཆལ་བ་དང་སྡིག་པའི་ཆོས་ཅན་ཡིན་ནོ་ཞེས་བསྔགས་པ་མ་ཡིན་པ་བརྗོད་ལ། དེ་དག་གི་རྙེད་པ་དང་བཀུར་སྟིའི་བར་ཆད་ཀྱང་བྱས། སྡང་མིག་གིས་ཀྱང་བལྟས་པས་ལས་དེས་ཡི་དྭགས་སུ་སྐྱེས་ཏེ། དེ་ཡང་དེ་དག་གི་རྙེད་བཀུར་གྱི་བར་ཆད་བྱས་པས་ཡི་དྭགས་ཀྱི་རིས་དང༌། ཚིག་རྩུབ་ཀྱི་སྤྱོས་པས་ཁ་སྣ་ནས་སྲིན་བུ་མང་པོ་བྱུང་བ་དང༌། སྐུར་བ་བཏབ་པས་དཔག་ཚད་དུ་མར་དྲི་མ་ངན་པས་ཁྱབ་པ་དང༌། སྡང་མིག་གིས་བལྟས་པས་དམུས་ལོང་དང༌། དཀོར་ལ་སྤྱོད་པས་ཁྱི་སྔོ་བཀྲས་ཟ་བར་གྱུར་པར་གསུངས་སོ། །
༈ ཡང་གླེང་གཞི་སོགས་སྔར་ལྟར་གྱིས་འཕགས་པ་མོའུ་འགལ་གྱི་བུ་ཆེན་པོ་ཡི་དྭགས་ཀྱི་གནས་སུ་བྱོན་པས། དེར་སེམས་ཅན་ཤའི་སྣག་བུ་འདྲ་བ་ལ་གཙང་ཁང་ཕྱུར་པོ་ཙམ་ཞིག་འདུག་སྟེ། དེ་ས་ལ་འདུག་ན་ནི་སྲོག་ཆགས་ཁབ་ཀྱི་མཆུ་ཅན་ཤ་སྟག་གིས་ཟ་བར་བྱེད་ལ། གལ་ཏེ་མཁའ་ལ་འཕགས་ན་ཡང་དེའི་ལུས་ཐམས་ཅད་མེར་འབར་ཏེ་ཤིན་ཏུ་སྡུག་བསྔལ་བར་མཐོང་ནས། དོན་དེ་བཅོམ་ལྡན་འདས་ལ་གསོལ་པ་ན་སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་ཞལ་ཏ་བར་གྱུར་ཏེ། དེས་དགེ་འདུན་གྱི་དཀོར་དང་མཆོད་རྟེན་གྱི་དཀོར་སོགས་བག་མེད་པར་རང་གཅིག་པས་སྤྱོད་ཅིང༌། ཁ་ཅིག་བསགས་ཏེ་བཞག་པ་ལས་ཕྱིས་ཞིག་ན་དེ་ནད་ཀྱིས་ཐེབས་པས་ནོར་རྣམས་ཉེ་དུ་ལ་སྦྱིན་པར་བརྩམས་པ་ན། དེ་དགེ་སློང་དག་གིས་མཐོང་ནས་བཀག་པས། དེ་ཁྲོས་ནས་རང་གཞན་གཉིས་ཅར་ལ་མི་ཕན་པར་བྱའོ་སྙམ་ནས་མེར་བསྲེགས་སོ། །དེའི་ལས་ཀྱི་རྒྱུས་ཚེ་འཕོས་ནས་ཡི་དྭགས་སུ་སྐྱེས་ཏེ། དཀོར་རྫས་རྣམས་རང་གཅིག་པུས་ཟོས་པས་ལུས་ཤའི་སྣག་བུ་འདྲ་ལ་གཙང་ཁང་ཕྱུར་པོ་ཙམ་དུ་གྱུར་ནས་སྲོག་ཆགས་ཁབ་ཀྱི་མཆུ་ཅན་དག་གིས་ཟ་བར་བྱེད་ལ། དཀོར་རྫས་མེར་བསྲེགས་ཤིང་ཆུད་ཟོས་སུ་སོང་བས་ལུས་ལ་མེ་འབར་ཞིང་སྡུག་བསྔལ་མྱོང་བར་གསུངས་སོ། །འདི་དག་གིས་ནི་ཞལ་ཏ་བ་སོགས་ཀྱིས་དགེ་འདུན་པའི་སྤྱི་རྫས་སོགས་དཀོན་མཆོག་གི་དཀོར་ལ་བག་མེད་དུ་སྤྱོད་པ་དང་ཡུལ་དམ་པ་ལ་ཁྲོས་པའི་དབང་གིས་ལུས་ངག་གི་ཉེས་པར་སྤྱོད་པའི་རྣམ་སྨིན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་བྲམ་ཟེ་དབུལ་པོ་རྒས་འཁོགས་ཤིག་ཡོད་པ་དེ་རྒྱལ་བྱེད་ཀྱི་ཚལ་དུ་སོང་བ་ན། བཅོམ་ལྡན་འདས་ཀྱིས་འཁོར་མང་པོ་ལ་ཆོས་སྟོན་པ་མཐོང་ནས། དེ་ལ་བུ་ཡི་འདུ་ཤེས་སྐྱེས་ཏེ། ངའི་བུ་ཞེས་བཅོམ་ལྡན་འདས་ཀྱི་ཐད་དུ་སོང་ནས་མགུལ་ལ་འཇུས་སོ། །དེ་དགེ་སློང་རྣམས་ཀྱིས་བཀག་པ་ན༑ བཅོམ་ལྡན་འདས་ཀྱིས་དེ་མ་བཀག་ཅིག བཀག་ན་དེ་ཁྲག་དྲོན་མོ་བསྐྱུགས་ནས་འཆི་བར་འགྱུར་རོ་གསུངས། དེ་ནས་བྲམ་ཟེ་དེས་མགུལ་ནས་འཁྱུད་ཟིན་ནས་ཆོས་མཉན་པའི་ཕྱིར་འཁོད་པ་ན་བཅོམ་ལྡན་འདས་ཀྱིས་དེ་དང་མཐུན་པར་ཆོས་བསྟན་པས་སྟན་དེ་ཉིད་དུ་རྒྱུན་དུ་ཞུགས་པ་ཐོབ་ཅིང༌། སྟོན་པས་ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པའི་གོ་འཕང་ཐོབ་བོ། །དེའི་ལས་ཀྱི་རྒྱུ་གསོལ་བ་ན། བཅོམ་ལྡན་འདས་ཀྱིས། བྲམ་ཟེ་འདི་ནི་བདག་གི་སྐྱེ་བ་ལྔ་བརྒྱའི་ཕ་ཡིན་ལ། དེའི་བག་ཆགས་ཡོད་པས་ད་ལྟར་མཐོང་བ་དང་བུའི་འདུ་ཤེས་སྐྱེ་བར་འགྱུར་བ་ཡིན་ལ། དེའི་ཚེ་ངེས་པར་འབྱུང་བ་དང་སྦྱིན་པའི་བར་ཆད་བྱས་པས། ཕྱིན་ཆད་འདི་ངའི་ཕར་མ་གྱུར་ཅིག་ཅེས་ངས་སྨོན་ལམ་བཏབ་པ་དང༌༑ ཡབ་ཟས་གཙང་མས་སངས་རྒྱས་རྣམ་གཟིགས་ཀྱི་སྤྱན་སྔར་བདག་སངས་རྒྱས་ཀྱི་ཡབ་ཏུ་གྱུར་ཅིག་ཅེས་སྨོན་ལམ་བཏབ་པ་སྟེ་རྒྱུ་གཉིས་ཀྱིས་ད་ལྟར་གྱི་བསྐྱེད་ཡབ་ཏུ་མ་གྱུར་ཏོ། །སྔོན་བྱང་ཆུབ་སེམས་དཔའི་སྦྱིན་སོགས་ལ་བར་ཆད་བགྱིས་པས་ད་ལྟར་དབུལ་ཞིང་ཉམ་ཐག་སྟེ་རྒས་འཁོགས་སུ་གྱུར་པ་དང༌། སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚུལ་ཁྲིམས་གཙང་མར་བསྲུང་སྟེ་འཆི་ཁར་སྨོན་ལམ་བཏབ་པས་དགྲ་བཅོམ་པའི་བར་དུ་གྱུར་ཏོ་གསུངས། འདིས་གཞན་གྱི་བསོད་ནམས་ཀྱི་གེགས་བགྱིས་པའི་ཉེས་དམིགས་དང་ཚུལ་ཁྲིམས་བསྲུང་ཞིང་སྨོན་པའི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་བྲམ་ཟེ་དབུལ་པོ་ཞིང་ལས་ཀྱིས་འཚོ་བའི་བཟའ་མི་གཉིས་ཡོད་པ་དེས་སངས་རྒྱས་འཁོར་བཅས་གྲོང་ཁྱེར་དུ་གཤེགས་པ་མཐོང་ནས་དད་པའི་སེམས་སྐྱེས་ཏེ། ཁ་ཟས་བཟང་པོ་དག་བཤམས་ནས་ཞིང་གི་སྟེང་དུ་འདུག་བཞིན་དུ་བཤོས་ཕུལ་ཞིང༌། བཅོམ་ལྡན་འདས་ཀྱིས་ཀྱང་དེ་གཉིས་འདུལ་བའི་དུས་ལ་བབས་པར་དགོངས་ནས་དེར་གཤེགས་ཏེ་བཤོས་གསོལ་ནས་དེ་གཉིས་ཀྱི་རྐྱེན་དང་འཚམ་པའི་ཆོས་བསྟན་ནས་གཤེགས་སོ། །དེ་ནས་རིང་པོར་མ་ལོན་པར་བྲམ་ཟེ་གཟའ་མི་དེ་གཉིས་ཀྱིས་སྨོན་ལམ་བཏབ་པ། ཀྱེ་མ་དགེ་བའི་རྩ་བ་འདིས་བདག་ཅག་གཉིས་ཀྱི་དབུལ་བའི་རྒྱུན་ཆད་པར་གྱུར་ཅིགབདག་ཅག་གཉིས་ཀྱི་ཞིང་འདི་ལས་ནས་ཀྱི་མྱུ་གུ་སྐྱེས་པ་ཐམས་ཅད་ཀྱང་གསེར་གྱི་མྱུ་གུར་སྣང་ལ། དེ་དག་ཀྱང་དེ་ཁོ་ན་བཞིན་དུ་གྱུར་ཅིགགཞན་དུ་མ་གྱུར་ཅིག་ཅེས་བྱས་པས། དེའི་མོད་ལ་མྱུ་གུ་རྣམས་གསེར་དུ་གྱུར་པས།བདག་གཉིས་ཀྱི་སྨོན་ལམ་ནི་གྲུབ་ན། རྒྱལ་པོ་ལ་མ་གསོལ་བར་བདག་ཅག་གཉིས་ཀྱིས་ལོངས་སྤྱོད་པར་མི་ནུས་སོ་སྙམ་དུ་བསམས་ནས་རྒྱལ་པོ་གསལ་རྒྱལ་ལ་ཞུས་ཤིང་ཐོག་སྐལ་བཅད་དེ་ཕུལ་བས་རྒྱལ་པོས་ཀྱང་གསེར་དུ་མཐོང་ནས་ངོ་མཚར་ཏེ། བྲམ་ཟེ་ཁྱོད་ཀྱིས་ལས་ཅི་ཞིག་བྱས་ན་དེས་དཔལ་འདི་ལྟ་བུ་ཐོབ་པར་གྱུར། བྲམ་ཟེས་གསོལ་བ། ལྷ་བདག་གིས་དགེ་སྦྱོང་གོ་ཏ་མ་ལ་བཤོས་གསོལ་ལོ། །རྒྱལ་པོས་སྨྲས་པ། བྲམ་ཟེ་ཁྱོད་ཀྱིས་ནི་ཞིང་བཟང་པོ་ལ་ས་བོན་བཏབ་ཀྱིས་སོང་ལ་འཇིགས་ཤིང་བག་ཚ་བ་མེད་པར་སྤྱོད་ཅིགསྦྱིན་པ་དག་ཀྱང་བྱིན་ཅིག་བསོད་ནམས་དག་ཀྱང་གྱིས་ཤིག་ཅེས་སྨྲས་སོ། །དེ་ནས་བྲམ་ཟེ་དེ་རབ་ཏུ་དགའ་ནས། བདག་གིས་བཅོམ་ལྡན་འདས་ལ་བཀའ་དྲིན་བསབ་བོ་སྙམ་ནས་ཁྱིམ་གྱི་འབྱོར་པ་རྒྱ་ཆེན་པོ་བཤམས་ནས། སངས་རྒྱས་འཁོར་དང་བཅས་པ་ཟླ་བ་གསུམ་གྱི་བར་དུ་སྤྱན་དྲངས་ཏེ། ཡོ་བྱད་ཐམས་ཅད་སྦྱར་ཞིང་མཇུག་ཏུ་ན་བཟའ་རས་ཟུང་རེ་ཕུལ་ནས་ཆོས་ཉན་པའི་ཕྱིར་སྤྱན་སྔར་འདུག་གོ །དེ་ལ་བཅོམ་ལྡན་འདས་ཀྱིས་ཁམས་དབང་བསམ་པ་དང་མཐུན་པར་ཆོས་བསྟན་པས། བྲམ་ཟེ་འཁོར་དང་བཅས་པ་སྟན་དེ་ལ་འཁོད་བཞིན་དུ་རྒྱུན་ཞུགས་ཀྱི་འབྲས་བུ་མངོན་དུ་བྱས་ཏེ་བདེན་པ་མཐོང་ངོ༌། །དེ་ནས་བྲམ་ཟེ་དེས་སྦྱིན་པ་དག་བྱིན་ཅིང་བསོད་ནམས་དག་བྱས་ཏེ་ཁྱིམ་བཏང་ནས། བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པས། བཀའ་སྩལ་པ། དགེ་སློང་དག་འདས་པའི་ལས་ཀྱི་ཤས་ཀྱང་ཡོད་ལ། ད་ལྟར་གྱི་ལས་ཀྱི་ཤས་ཀྱང་ཡོད་དེ། འདས་པའི་ལས་ནི། སངས་རྒྱས་འོད་སྲུང་གི་བསྟན་པ་ལ་བྲམ་ཟེ་འདི་དགེ་སློང་དུ་གྱུར་ཏེ་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་བོ། །ད་ལྟར་གྱི་ལས་ནི། འདིས་ཞལ་ཟས་ཕུལ་ཏེ་མྱུ་གུ་གསེར་དུ་འགྱུར་བར་སྨོན་ལམ་བཏབ་པས་དེ་ལྟར་གྱུར་པ་ཡིན་ནོ་གསུངས། འདིས་ནི་ཞིང་དག་པ་ལ་མཆོད་པའི་བསོད་ནམས་དང་མཐོང་ཆོས་མྱོང་གྱུར་གྱི་ལས་ཀྱི་འབྲས་བུའང་བསྟན་པ་ཡིན་ནོ། །
༈ ཡང་གླེང་གཞི་རྒྱལ་པོའི་ཁབ་ན་བཞུགས་པའི་ཚེ། ཡུལ་དེ་ན་བྲམ་ཟེ་ཕ་བུ་གཉིས་ཡོད་པ་ལས། ཕ་དེ་ཕྱིས་ཞིག་ན་དཀོན་མཆོག་གསུམ་ལ་དད་པར་གྱུར་ཏེ། སྐྱབས་འགྲོ་དང་བསླབ་པའི་གཞི་རྣམས་བླངས་ཤིང༌། སངས་རྒྱས་འཁོར་དང་བཅས་པ་ལ་བསྙེན་བཀུར་ཞིང་ཆོས་ཉན་ནས་ཚེ་འཕོས་ཏེ་སུམ་ཅུ་རྩ་གསུམ་གྱི་ལྷར་སྐྱེས་སོ། །དེར་ལྷ་རྣམས་ཀྱི་ཆོས་ཉིད་ཀྱིས་གནས་གསུམ་ལ་བརྟགས་པས། བདག་ཉིད་མི་ལས་ཤི་འཕོས་པ་དང་སུམ་ཅུ་རྩ་གསུམ་གྱི་ལྷར་སྐྱེས་པ་དང་སངས་རྒྱས་འཁོར་བཅས་མཆོད་ཅིང་སྐྱབས་འགྲོ་དང་བསླབ་གཞི་བླངས་ནས་བསྲུངས་པའི་འབྲས་བུ་མཐོང་ནས་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་ཆོས་ཉན་པས་རྒྱུན་དུ་ཞུགས་པའི་འབྲས་བུ་ཐོབ། དེའི་ཚེ་བུ་དེས་ཕའི་རུས་བུ་དེ་བྱ་རྒོད་ཕུང་པོའི་རི་ལས་ཐག་མི་རིང་བ་ཞིག་ཏུ་ཕྱུང་སྟེ་བསྲེགས་ནས་དུར་ཁྲོད་དེ་ཉིད་དུ་འདུག་ཅིང་མྱ་ངན་གྱིས་བྲང་རྡུང་ཞིང་ཆོ་ངེས་འདེབས་པར་བྱེད་དོ། །དེ་མཐོང་ནས་ལྷ་དེ་དེའི་དྲུང་དུ་སོང་ནས། ང་ནི་ཁྱོད་ཀྱིས་ཕ་ཡིན་ཏེ་བསོད་ནམས་ཀྱི་ལས་ཀྱིས་ལྷར་སྐྱེས་པས་བདག་གི་དོན་དུ་བུ་ཁྱོད་ཀྱི་མྱ་ངན་བྱེད་མི་དགོས་ཀྱི་ཁྱོད་ཉིད་བཅོམ་ལྡན་འདས་ལ་སྐྱབས་སུ་སོངས་ཤིག་དང་ཁྱོད་ཀྱི་ལེགས་པ་ཐམས་ཅད་འབྱུང་བར་འགྱུར་རོ་ཞེས་སྨྲས་ཏེ་ཕྱིར་ལྷ་ཡུལ་དུ་སོང་ངོ༌། དེ་ནས་བུ་དེས་ཀྱང་ཕའི་ངག་ཉན་ཏེ་བཅོམ་ལྡན་འདས་ལ་སེམས་དགའ་བར་གྱུར་ནས་དྲུང་དུ་ཕྱིན་ཏེ་ཆོས་ཉན་པས་བདེན་པ་མཐོང་ཞིང་སླར་ཚུར་ཤོག་གིས་བསྙེན་པར་རྫོགས་ནས་བརྩོན་པས་དགྲ་བཅོམ་པའི་གོ་འཕང་ཐོབ་བོ༑ ༑དེར་དགེ་སློང་རྣམས་ངོ་མཚར་དུ་གྱུར་ཏེ་གཏམ་གསོལ་པ་ན། ད་ལྟར་འབའ་ཞིག་མ་ཡིན་ཏེ། འདས་པའི་དུས་ནའང་བྲམ་ཟེའི་ཁྱེའུ་འདི་བསྟན་པ་ལ་མ་དད་པ་ལས་ཕས་དད་པ་ཕུན་སུམ་ཚོགས་པ་ལ་བཞག་པ་ཡིན་ཏེ། སངས་རྒྱས་འོད་སྲུང་གི་དུས་སུའང་འདི་གཉིས་ཕ་བུར་གྱུར་ཏེ། ཕ་དེས་སངས་རྒྱས་ལ་དད་པར་གྱུར་ནས། སྐྱབས་འགྲོ་དང་བསླབ་གཞི་བླངས་ཏེ་ཤི་འཕོས་ནས་ལྷར་སྐྱེས་ཏེ། དེས་བུས་མྱ་ངན་བྱེད་པ་མཐོང་ནས་དེར་འོངས་ཏེ་སྔ་མ་བཞིན་དུ་བསྐུར་བས། བུ་དེས་ཀྱང་ཕའི་ངག་ཉན་ཏེ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚེ་གཅིག་ཏུ་ཚངས་པར་སྤྱད་ནས་འཆི་ཁར་སྨོན་ལམ་བཏབ་པས། ད་ལྟར་དགྲ་བཅོམ་པའི་བར་དུ་གྱུར་པར་གསུངས་སོ། །འདིས་གཙོ་བོར་ཚུལ་ཁྲིམས་བསྲུང་བའི་ཕན་ཡོན་བསྟན་ཏོ། །
༈ གླེང་གཞི་སྟོན་པ་རྒྱལ་པོའི་ཁབ་ན་བཞུགས་པའི་ཚེ་དགེ་སློང་ཀོ་ཀ་ལི་ཀ་འཇིགས་བྱེད་མའི་ཚལ་རི་དྭགས་ཀྱི་ནགས་ན་གནས་ཏེ། ཡུལ་ས་བ་ཀ་རི་ལ་གནས་པའི་བྲམ་ཟེ་དང་ཁྱིམ་བདག་རྣམས་དད་པར་བྱས་རྙེད་པ་ཆེན་པོར་གྱུར་ནས། དེར་དགེ་སློང་འོངས་སོ་ཅོག་ལ་བསྙེན་བཀུར་བྱེད་དོ། །དེའི་ཚེ་འཕགས་པ་ཤཱ་རིའི་བུ་དང་མོའུ་འགལ་གྱི་བུ་གཉིས་ལྗོངས་རྒྱུ་ཞིང་དེར་བྱོན་པ་ན། དགེ་སློང་ཀོ་ཀ་ལི་ཀས་ཡོ་བྱད་སྦྱར་བར་བྱས་ཏེ་གཞན་གྱིས་མི་མཐོང་བའི་གནས་དབེན་པ་ཞིག་ཏུ་བཞུགས་ཏེ། དགེ་སློང་ཀོ་ཀ་ལི་ཀ་ལ་ཁྱོད་ཀྱིས་བདག་གཉིས་འདིར་གནས་སོ་ཞེས་སུ་ལའང་མ་སྨྲ་ཞིགགལ་ཏེ་གཞན་གྱིས་ཐོས་ནས་རྙེད་པ་ཆེན་པོ་དག་བྱུང་བར་གྱུར་ན་ཁྱོད་ལའང་མ་སྦྲན་པར་ཡུལ་གཞན་དུ་འགྲོའོ་ཞེས་སྨྲས་སོ། །དེ་ནས་ཕྱི་ཞིག་ནཀོ་ཀ་ལི་ཀ་དོན་ཞིག་ལ་ཡུལ་གཞན་ན་འགྲོ་དགོས་པར་བྱུང་ནས་དེའི་འཁོར་རྣམས་མཆོག་ཟུང་གཉིས་ལ་གཏད་དེ་དེའི་བར་ལ་ལུང་འབོག་པ་དང་ཡིད་ལ་བགྱིད་པའི་ལུང་གནང་བར་ཞུས་སོ། །དེ་ནས་མཆོག་ཟུང་གི་མངོན་ཤེས་ཀྱིས་གཟིགས་པས་དེ་དག་རང་གི་འདུལ་སྐལ་དུ་གཟིགས་ནས། མོའུ་འགལ་གྱི་བུས་རྫུ་འཕྲུལ་གྱིས་བསྐུལ།ཤཱ་རིའི་བུས་རྗེས་སུ་བསྟན་པའི་གདམས་ངག་བྱིན་པས་ཐམས་ཅད་ཀྱིས་དགྲ་བཅོམ་པ་ཉིད་མངོན་དུ་བྱས་སོ། །དེའི་ཚེ་གྲོང་དེ་ན་ཁྱིམ་བདག་ཀོ་ཀ་ལི་ཀ་ལ་ཤིན་ཏུ་དད་པ་ཞིག་ལ་བུ་ཞིག་ཡོད་པ་དེ། སྔར་ཕ་མས་རབ་ཏུ་བྱུང་བར་མ་གནང་བ་དེའི་ཚེ་གནང་བར་གྱུར་ནས༑ དེ་རབ་ཏུ་བྱུང་བའི་སླད་དུ་དགེ་སློང་ཀོ་ཀ་ལི་ཀ་འདྲི་ཞིང་གཙུག་ལག་ཁང་དུ་བྱུང་བ་དང༌། དགེ་སློང་དེ་དག་གིས་ཁྱོད་ལ་ཀོ་ཀ་ལི་ཀས་ཅི་དགོས། གནས་འདིར་མཆོག་ཟུང་གཉིས་བཞུགས་པས་དེར་རབ་ཏུ་བྱུང་བར་གྱིས་ཤིག་སྨྲས་པས། དེ་ཐོས་པ་དང་རབ་ཏུ་དགའ་ནས་དེར་ཕྱིན་ཏེ་ཞབས་ལ་ཕྱག་བྱས་ནས་འདུག་པ་དང༌། ཤཱ་རིའི་བུས་དེ་ལ་ཆོས་བསྟན་པས་སྟན་དེ་ཉིད་དུ་བདེན་པ་མཐོང་ཞིང་བསྙེན་པར་རྫོགས་ཏེ་ལུང་ཕོག་པས་དགྲ་བཅོམ་པ་ཐོབ་ཅིང༌། དེས་རང་གི་ཕ་མ་གཉིས་ཀྱང་བདེན་པ་ལ་བཀོད་ནས། སྦྱིན་པ་དང་སྦྱིན་པའི་བགོ་བཤའ་ལ་ཡང་བཙུད་དོ། །དེ་ནས་ཕྱི་ཞིག་ན་ལྷ་རྣམས་ཀྱིས་ས་བ་ཀ་རི་ལ་སྒྲ་བསྒྲགས་ཏེ། ཀྱེ་ཁྱེད་ཀྱི་གྲོང་འདབས་ན་མཆོག་ཟུང་གཉིས་བཞུགས་པས་དེ་ལ་བསྙེན་བཀུར་ན་ལེགས་པ་རྙེད་དོ་ཞེས་བྱས་པས། དེ་ཐོས་པ་དང་ཡུལ་དེའི་སྐྱེ་བོ་མཐའ་དག་དེར་འདུས་པས་བསྙེན་བཀུར་ཆེན་པོ་བྱུང་ཞིང༌། སྔར་གྱི་དམ་བཅས་པའང་དྲན་ནས་མཆོག་ཟུང་གཉིས་དགོན་པའི་གནས་དེ་ནས་དོང་ངོ༌། །དེར་ཀོ་ཀ་ལི་ཀའི་སློབ་མ་དང་ཉེ་གནས་དག་ཀྱང་ཕྱི་བཞིན་དུ་འབྲང་བ་ན་དེ་དག་རྒྱལ་པོའི་ཁབ་ཏུ་བཏང་ནས་མཆོག་ཟུང་གཉིས་ལམ་གཞན་ཞིག་ཏུ་ཞུགས་ནས་བྱོན་པ་ན་ལམ་དུ་ཆར་པ་ཆེན་པོ་བབ་བོ། །རི་འགབ་དེ་ན་ཕུག་པ་ཞིག་ཡོད་དེ། དེར་མ་ཧེའི་རྫི་མོ་ཞིག་སྔར་ནང་དུ་སོང་བ་ལས་མི་གཉིས་ཀྱི་ཉལ་པོ་བྱས་ནས། དེ་གཉིས་ཕྱིར་སོང་བའི་འོག་ཏུ་མཆོག་ཟུང་དེར་བྱོན་པ་དང་འགྲིགས་ཏེ་ཕུག་པའི་སྒོ་དེར་བཞུགས་སོ། །དེའི་ཚེ་ཀོ་ཀ་ལི་ཀ་ཕྱིར་འཁོར་ནས་དྲིས་པས་གཏམ་དེ་ཐོས་ནས༑ དེ་གཉིས་ཀྱིས་བདག་ལ་མ་དྲིས་པར་སོང་བའི་སྟེང་དུ་བདག་གི་འཁོར་རྣམས་ཀྱང་དྲངས་ཏེ་སོང་ངོ་སྙམ་སྟེ་ཁྲོ་བར་གྱུར་ཅིང༌། གོང་གི་ཁྱིམ་བདག་གི་བུ་དེ་གར་སོང་དྲིས་པས༑ དེ་ཡང་ཤཱ་རིའི་བུས་རབ་ཏུ་བྱུང་ཟིན་པར་ཐོས་པས་ཀྱང་ཆེར་ཁྲོས་ཤིང༌། གྲོང་མི་རྣམས་ཀྱིས་ཀྱང་འཕགས་པ་རྣམ་གཉིས་གནས་འདིར་བཞུགས་པ་ཁྱོད་ཀྱིས་མ་སྦྲན་ནོ་ཞེས་སྙིང་ན་བའི་ཚིག་སྨྲས་པས། དེ་ཉིད་ཀྱིས་ཀྱང་མི་དགའ་ཞིང་རང་གི་འཁོར་རྣམས་ཕྱིར་བཀུག་པའི་སླད་དུ། མཆོག་ཟུང་གང་ལས་གཤེགས་པའི་ལམ་དེར་ཞུགས་ནས་མཐར་གྱིས་དེར་ཕྱིན་པས་མཆོག་ཟུང་ལ་ཕྱག་བྱས་ཏེ་གཏམ་སྨྲ་ཞིང་འདུག་པ་ན། མ་ཧེའི་རྫི་མོ་དེ་ཕུག་ནས་བྱུང་སྟེ་ཕྱིར་སོང་བ་དང༌། ཀོ་ཀ་ལི་ཀ་ཁུ་འཕྲིག་ཟོས་ཏེ། དེ་མཚན་བརྟགས་ལ་མཁས་པས་རྟོག་པ་བཅུག་པ་ན་དེ་མི་གཉིས་དང་ཉལ་པོ་བྱས་པར་ཤེས་སོ། །དེ་མཐོང་མ་ཐག་ཏུ་སྡིག་ལྟའི་སེམས་སྐྱེས་ཏེ། འདི་གཉིས་ནི་སྡིག་པ་ལ་དགའ་བ་སྡིག་པའི་ཆོས་དང་ལྡན་པ་ཡིན་ནོ་ཞེས་ཚིག་རྩུབ་ཀྱིས་ཞེ་བཅད་ནས། རྒྱལ་པོའི་ཁབ་ཏུ་སོང་ནས་དགེ་སློང་མཐོང་ངོ་ཅོག་ལ་གཏམ་དེ་སྨྲ་ཞིང་ཕྱར་ཀ་བཏང་ངོ༌། །དེ་བཅོམ་ལྡན་འདས་ཀྱིས་གསན་ནས༑ ཀོ་ཀ་ལི་ཀ་ལ་ལན་གསུམ་གྱི་བར་དུ། ཁྱོད་དགེ་སློང་ཤཱ་རིའི་བུ་དང་མོའུ་འགལ་གྱི་བུ་གཉིས་ཤིན་ཏུ་དེས་པ་བྱེ་བྲག་ཕྱེད་པ་ཚངས་པ་མཚུངས་པར་སྤྱོད་པ་ལ་སེམས་དགའ་བར་གྱིས་ཤིག ཁྱོད་ཡུན་རིང་པོར་གནོད་པ་དང་མི་ཕན་པ་དང་སྡུག་བསྔལ་བར་འགྱུར་ཏ་རེ་ཞེས་བཀའ་སྩལ་ཀྱང༌། བདག་ནི་བཅོམ་ལྡན་འདས་ལ་དད་ཅིང་གློ་བ་ཆེས་ཀྱིས་ཀྱང་དགེ་སློང་ཤཱ་རིའི་བུ་དང་མོའུ་འགལ་གྱི་བུ་གཉིས་ནི་སྡིག་པ་ལ་དགའ་བ་སྡིག་པའི་སེམས་དང་ལྡན་པ་ལགས་སོ་ཞེས་སྨྲས་ཏེ་མ་ཉན་པར་སྟན་ལས་ལངས་ཏེ་སོང་ངོ༌། །དེ་མ་ཐག་པར་དགེ་སློང་ཀོ་ཀ་ལི་ཀ་དེའི་ལུས་ཐམས་ཅད་འབྲས་ཀྱིས་གང་བར་གྱུར་ཏེ། དེ་ཆེར་སྐྱེས་ནས་རྡོལ་ཏེ་ལུས་ཐམས་ཅད་ནས་རྣག་ཁྲག་འཛག་ཅིང་ཁ་ནས་ཁྲག་དྲོན་མོ་བསྐྱུགས་ཏེ་བདག་ནི་ཚིག་གོ་ཞེས་ཟེར་གྱིན་ཚེ་འཕོས་ཏེ། ངན་སོང་དམྱལ་བ་ཆེན་པོ་པདྨ་ལྟར་གས་པ་ཆེན་པོར་སྐྱེས་སོ། །དེ་དེར་སྐྱེས་ནས་ལུས་དཔག་ཚད་མང་པོ་དང་ལྡན་པར་གྱུར་ཏེ། དམྱལ་སྲུང་རྣམས་ཀྱིས་དེའི་ལྕེ་ཕྱུང་སྟེ། ལྕགས་བསྲེགས་ཀྱི་ས་གཞིར་ལྕགས་ཀྱི་ཕུར་པ་མེ་འབར་བ་ཤ་སྟག་གིས་བརྒྱངས་ནས། རྨོས་དོར་ལྔ་བརྒྱ་རྨོ་བར་བྱེད་ཅིང་ཐོང་བཤོལ་དང་གླང་རྣམས་ཀྱི་རྨིག་པ་ཡང་སྤུ་གྲིའི་སོ་ལྟར་རྣོ་ཞིང་མེ་རབ་ཏུ་འབར་བར་གྱུར་ཏེ་གཅོད་ཅིང་གཏུབ་པས་སྡུག་བསྔལ་ཞིང་དེའི་ཁོ་ར་ཁོར་ཡུག་ནས་ལྕགས་ཀྱི་མཆེ་བ་ཅན་གྱི་ཁྱི་དང་སེང་གེ་སྟག་གཟིག་དོམ་དྲེད་སོགས་ལྷགས་ནས་ཟ་བ་དང༌། སྟེང་གི་ནམ་མཁའ་ལས་ཀྱང་ལྕགས་མཆུ་ཅན་གྱི་བྱ་རྒོད་དང་བྱ་རོག་དང་ཆུན་ལག་རྣམས་ལྷགས་ནས་ཟ་བར་བྱེད་པས་སྡུག་བསྔལ་མི་བཟད་པ་མྱོང་སྟེ་སྐད་ངན་འདོན་ནོ། །དེའི་ནམ་སྲོས་ན་ལྷ་གསུམ་ཞིག་བཅོམ་ལྡན་འདས་ཀྱི་སྤྱན་སྔར་འོངས་ཏེ་ཕྱག་བྱས་ནས། གཅིག་གིས། བཙུན་པ་ལྷས་བྱིན་གྱི་ཕྱོགས་སུ་གཏོགས་པའི་དགེ་སློང་ཀོ་ཀ་ལི་ཀ་ནི་གུམ་ལགས་སོ། །གཅིག་གིས་བཙུན་པ་དགེ་སློང་དེས་ནི་ཤཱ་རིའི་བུ་དང་མོའུ་འགལ་གྱི་བུ་གཉིས་ལ་སྡང་བའི་སེམས་བསྐྱེད་པས་སེམས་ཅན་དམྱལ་བ་ཆེན་པོ་པདྨ་ལྟར་གས་པ་ཆེན་པོར་སྐྱེས་ལགས་སོ། །གཅིག་གིས་ཚིགས་སུ་བཅད་དེ་སྨྲས་པ༑ སྐྱེས་བུ་གཅིག་ཅིག་སྐྱེས་པ་ན། །ཁ་ནས་སྟ་རེ་བྱུང་བར་གྱུར། །ཉེས་པར་སྨྲ་བའི་ཚིག་བརྗོད་པས། །དེས་ནི་བདག་ཉིད་གཅོད་པར་བྱེད། །གང་ཞིག་དམད་འོས་སྐྱེ་བོ་བསྔགས་པ་དང༌། །བསྔགས་པར་འོས་པའི་སྐྱེ་བོ་དམད་བྱེད་པས། །དེས་ནི་ཁ་ནས་རྩོད་པ་དེ་བསགས་ཏེ། །རྩོད་པ་དེས་ན་བདེ་བ་མྱོང་མི་འགྱུར། །འདི་ན་ཆོ་ལོས་བདག་བསྐུག་ཕམ་པའི་ཚེ། །རྩོད་པ་གང་ཡིན་དེ་ནི་ཆུང་བ་ཡིན། །བདེ་བར་གཤེགས་པ་ལ་སེམས་སྡང་བ་ཡི༑ ༑རྩོད་པ་གང་ཡིན་དེ་ནི་ཤིན་ཏུ་ཆེ། །ངག་དང་ཡིད་ཀྱིས་སྡིག་བྱས་འཕགས་ལ་དམད། །དེས་ནི་ལོ་གྲངས་དུང་ཕྱུར་ཕྲག་འབུམ་དང༌། །བྱེ་བ་ཕྲག་ནི་སུམ་ཅུ་རྩ་ལྔའི་བར། །སེམས་ཅན་དམྱལ་བ་རྣམས་སུ་མྱོང་བར་འགྱུར། །ལྷ་གསུམ་གྱིས་དེ་སྐད་སྨྲས་ནས་མི་སྣང་བར་གྱུར་ཏོ། །དེའི་མཚན་མོ་འདས་ནས་ཕྱིར་ནང་བཅོམ་ལྡན་འདས་ཀྱིས་འཁོར་རྣམས་ལ་ནམ་སྲོས་ཀྱི་ལྷ་རྣམས་འོངས་ནས་ཇི་སྐད་སྨྲས་པའི་ཚུལ་རྣམས་བཀའ་སྩལ་ནས། དགེ་སློང་དག་གཞན་ཡང་ཁྱེད་ཀྱིས་སེམས་ཅན་དམྱལ་བ་ཆུ་བུར་ཅན་དུ་སྐྱེས་པའི་སེམས་ཅན་རྣམས་ཀྱི་ཚེའི་ཚད་ཉན་པར་འདོད་ན་ཡིད་ལ་ཟུངས་ཤིག་དང་ངས་བཤད་དོ། །དགེ་སློང་དག་དཔེར་ན༑ ཡུལ་ཀོ་ས་ལའི་ཏིལ་གྱི་བོང་བ་ཏིལ་ཁལ་བཅུ་ཚད་ཉི་ཤུ་ཤོང་བ་ཏིལ་གྱིས་བཀང་སྟེ་ཕྱུར་བུར་སྤྱུར་བ་དེ་ལས་མི་ལ་ལ་ཞིག་གིས་ལོ་བརྒྱ་བརྒྱ་ལོན་ཞིང་ཏིལ་འབྲུ་གཅིག་གུད་དུ་བོར་ན། དགེ་སློང་དག་ཡུལ་ཀོ་ས་ལའི་ཏིལ་ཆུ་བང་བ་ཏིལ་གྱི་བང་བ་ཏིལ་ཁལ་བཅུ་ཚད་ཉི་ཤུ་པ་དེ་ནི། ཐབས་དེ་ལྟ་བུས་ཆེས་མྱུར་དུ་ཡོངས་སུ་ཟད་ཅིང་མཐར་ཐུག་པར་འགྱུར་གྱི༑ སེམས་ཅན་དམྱལ་བ་ཆུ་བུར་ཅན་དུ་སྐྱེས་པའི་སེམས་ཅན་རྣམས་ཀྱི་ཚེའི་ཚད་ནི་ཟད་པར་འགྱུར་རོ་ཞེས་ང་མི་ཟེར་རོ། །ཆུ་བུར་ཅན་ཉི་ཤུའི་ཚད་ཇི་ཙམ་པ་ནི་ཆུ་བུར་རྡོལ་བ་གཅིག་གི་ཚད་དོ། །ཆུ་བུར་རྡོལ་བ་ཉི་ཤུའི་ཚད་ཇི་ཙམ་པ་ནི་སོ་ཐམ་སོ་ཐམ་གཅིག་གི་ཚད་དོ། །སོ་ཐམ་ཐམ་ཉི་ཤུའི་ཚད་ཇི་ཙམ་པ་ནི་ཀྱི་ཧུད་ཟེར་བ་གཅིག་གི་ཚད་དོ། །ཀྱི་ཧུད་ཟེར་བ་ཉི་ཤུའི་ཚད་ཇི་ཙམ་པ་ནི། ཨ་ཆུ་ཟེར་བ་གཅིག་གི་ཚད་དོ། །ཨ་ཆུ་ཟེར་བ་ཉི་ཤུའི་ཚད་ཇི་ཙམ་པ་དེ་ནི་ཨུཏྤལ་ལྟར་གས་པ་གཅིག་གི་ཚད་དོ། །ཨུཏྤལ་ལྟར་གས་པ་ཉི་ཤུའི་ཚད་ཇི་ཙམ་པ་དེ་ནི་པདྨ་ལྟར་གས་པ་གཅིག་གི་ཚད་དོ། །པདྨ་ལྟར་གས་པ་ཉི་ཤུའི་ཚད་ཇི་ཙམ་པ་ནི་པདྨ་ལྟར་གས་པ་ཆེན་པོ་གཅིག་གི་ཚད་ཡིན་ཏེ། ལྷས་བྱིན་གྱི་ཕྱོགས་སུ་གཏོགས་པའི་དགེ་སློང་ཀོ་ཀ་ལི་ཀས། དགེ་སློང་ཤཱ་རིའི་བུ་དང་མོའུ་འགལ་གྱི་བུ་གཉིས་ལ་སེམས་སྡང་བར་བྱས་པས་དེར་སྐྱེས་སོ། །དགེ་སློང་དག་དེ་བས་ན་ཐ་ན་སྡོང་དུམ་མེས་རེག་ལ་ཡང་སྙིང་ན་བ་མེད་པར་བྱ་ན་རྣམ་པར་ཤེས་པ་དང་ལྡན་པ་ལ་ལྟ་ཅི་སྨོས་ཞེས་དགེ་སློང་ཁྱེད་ཀྱིས་དེ་ལྟར་བསླབ་པར་བྱའོ། །དགེ་སློང་དག་གཞན་ཡང་གང་ཟག་གིས་གང་ཟག་གི་ཚོད་མ་བཟུང་ཞིག དགེ་སློང་དག་གང་ཟག་གི་ཚོད་བཟུང་ན་ཉམས་པར་འགྱུར་རོ༑ ༑དགེ་སློང་དག་ངའམ་ང་འདྲ་བས་ནི་གང་ཟག་གི་ཚོད་བཟུང་དུ་རུང་ངོ༌། །དགེ་སློང་དག་དེ་བས་ན་གང་ཟག་གིས་གང་ཟག་གི་ཚོད་བཟུང་བར་བྱ་ན། གང་ཟག་དེས་གང་ཟག་དེ་ལ་རྒྱུ་རྣམ་པ་བརྒྱད་ཀྱིས་བརྟག་པར་བྱ་སྟེ། སྤྱོད་པ་དང་སྤྱོད་ཡུལ་དང་མཛའ་བོ་དང་གྲོགས་པོ་དང་འཚོ་བ་དང་ཐོས་པ་དང་ལུས་ཀྱི་ལས་དང་ངག་གི་ལས་ལ་བརྟག་པར་བྱའོ། །དེ་ལྟར་བརྟགས་ན་དེ་ལ་སྙིང་ན་བར་གྱུར་པ་གང་ཡིན་པ་དེ་ཕྱིར་ལྡོག་པར་འགྱུར་རོ། །དགེ་སློང་དག་འདི་ལྟར་བསླབ་པར་བྱ་སྟེ། ཐ་ན་སྡོང་དུམ་མེ་རེག་མ་ལ་ཡང་བདག་ཅག་གིས་སྡང་བར་མི་བྱ་ན། རྣམ་པར་ཤེས་པ་དང་ལྡན་པ་ལ་ལྟ་ཅི་སྨོས་ཞེས་དགེ་སློང་ཁྱེད་ཀྱིས་དེ་ལྟར་བསླབ་པར་བྱའོ། །དེ་སྐད་ཅེས་བཀའ་སྩལ་པས། མཆོག་ཟུང་གཉིས་དེ་ལ་ཐུགས་བརྩེ་བའི་སེམས་ཀྱིས་དམྱལ་གནས་དེར་བྱོན་པ་ན་ཀོ་ཀ་ལི་ཀས་དེ་མཐོང་བས་ལྷག་པར་ཡང་སྙིང་མི་དགའ་བར་གྱུར་ཏེ། བདག་འདིར་སྐྱེས་ན་ཡང་སྡིག་པ་ལ་དགའ་བ་སྡིག་པའི་ཆོས་དང་ལྡན་པ་འདི་གཉིས་ཀྱིས་མ་བཏང་ངོ་སྙམ་དུ་སེམས་འཁྲུག་མ་ཐག་ཏུ་དེའི་ལྕེ་ལ་རྨོས་དོར་སྟོང་བྱུང་ངོ༌། །དེ་ནས་དེ་གཉིས་ཀྱི་ཀྱེ་ཧུད་མི་བླུན་པོ་འདི་ནི་གསོར་མེད་དོ་སྙམ་ནས་ཕྱིར་མི་ཡུལ་དུ་གཤེགས་ཏེ་གཏམ་རྒྱས་པར་བསྙད་པས་སྐྱེ་བོ་ཕལ་མོ་ཆེ་སྐྱོ་ཤས་ཆེར་སྐྱེས་ཏེ། དེ་དང་མཐུན་པར་ཆོས་བསྟན་པས་སེམས་ཅན་དཔག་ཏུ་མེད་པ་ཞིག་ཐེག་པ་གསུམ་གྱི་ལམ་ལ་བཀོད་ཅིང་དགེ་བའི་རྩ་བ་བསྐྱེད་པར་བྱས་སོ། །དེར་བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་སྟེ་སྔོན་ཡང་འདི་གཉིས་ལ་སྡང་བའི་སེམས་སྐྱེས་པས་དམྱལ་བར་སོང་བ་ཡིན་ཏེ་སྔོན་གྲོང་ཁྱེར་འཐབ་མེད་ཅེས་བྱ་བ་ན། རྒྱལ་པོ་སྡེ་ཆེན་པོ་ཞེས་པས་རྒྱལ་སྲིད་བྱེད་པའི་ཚེ། དགེ་སློང་ཀོ་ཀ་ལི་ཀ་འདི་མདུན་ན་འདོན་བྲམ་ཟེ་མཁས་ཤིང་གསལ་བ་ཀུན་གྱིས་བླ་མར་བཀུར་བ་ཞིག་ཏུ་གྱུར་ཏེ་རྙེད་པ་དང་གྲགས་པ་ཆེན་པོར་གྱུར་ཏོ། །དེའི་ཚེ་ནགས་ཁྲོད་ཅིག་ན་བཅོམ་ལྡན་འདས་ཉིད་དྲང་སྲོང་འཁོར་ལྔ་བརྒྱ་དང་ལྡན་པ་ཞིག་ཏུ་གྱུར་ཞིང་མཆོག་ཟུང་གཉིས་ནི་བྲམ་ཟེའི་ཁྱེའུ་མཁས་ཤིང་གསལ་ལ་ཡིད་གཞུངས་པ་བསྟན་བཅོས་ཐམས་ཅད་ཀྱི་ཕ་རོལ་ཏུ་ཕྱིན་པ་གཉིས་སུ་གྱུར་ཏེ། ཕྱིས་དྲང་སྲོང་དེ་ཉིད་བགྲེས་པར་གྱུར་པ་ན། བྲམ་ཟེའི་ཁྱེའུ་དེ་གཉིས་ཀྱིས་རྒྱལ་པོ་ལ་སོགས་པའི་ཡུལ་གྱི་སྐྱེ་བོ་རྣམས་ལ་ཕན་འདོགས་པར་བྱེད་ཅིང༌། དེ་དག་གིས་ཀྱང་དེ་གཉིས་ལས་བསྙེན་བཀུར་བྱས་པས་མདུན་ན་འདོན་གྱི་བྲམ་ཟེ་དེ་རྙེད་བཀུར་གྱིས་གདུང་ཤིང་ཕྲག་དོག་གི་བསམ་པ་སྐྱེས་ཏེ། དེ་གཉིས་ལ་ཕྱར་ཀ་བཏང་སྟེ། འདི་གཉིས་ནི་འདོད་པ་ལ་སྤྱོད་པ་ཡིན༑ འདི་གཉིས་ནི་ཚངས་པར་སྤྱོད་པ་མ་ཡིན་ནོ་ཞེས་སྐུར་བ་བཏབ་པ་ན། དྲང་སྲོང་དེས་ལན་དུ་མར་བཀག་ཀྱང་བཟློག་པར་མ་ནུས་ནས། དེ་གཉིས་ལ་སེམས་སྡང་བར་བྱས་པས་སེམས་ཅན་དམྱལ་བར་སྐྱེས་པར་གསུངས་སོ། །དེར་འཁོར་རྣམས་ཀྱིས། འདི་ལྟར་མཆོག་ཟུང་གཉིས་ལ་གཞི་མེད་ཀྱི་ཕམ་པའི་སྐུར་བ་འབྱུང་བའི་ལས་ཀྱི་རྒྱུ་ཞུས་པ་ན། སྔོན་འདས་པའི་དུས་གྲོང་ཁྱེར་རྡུལ་ལྡན་ཞེས་པའི་གནས་གཅིག་ན། མཆོག་ཟུང་གཉིས་འདི་དཀའ་ཐུབ་ཅན་གཉིས་སུ་གྱུར་ཏེ། རེ་རེ་ལ་འཁོར་ལྔ་བརྒྱ་ལྔ་བརྒྱ་དང་བཅས་ཏེ་ཀུན་གྱི་བླ་མར་བཀུར་ཞིང་རྙེད་བཀུར་དང་གྲགས་པ་ཕུན་སུམ་ཚོགས་པར་གྱུར་ཏོ། །དེའི་ཚེ་རི་སུལ་ཞིག་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་རྫུ་འཕྲུལ་དང་མཐུ་ཆེ་བ་གཡོག་འཁོར་ལྔ་བརྒྱ་དང་ལྡན་པ་ཞིག་གནས་ཏེ་དེ་ནི་བྱམས་པ་དང་སྙིང་རྗེའི་བདག་ཉིད་སེམས་ཅན་ཐམས་ཅད་ལ་ཕན་པར་བརྩོན་པ་ཞིག་སྟེ། དེ་དུས་ནམ་ཞིག་ན་གྲོང་ཁྱེར་རྡུལ་ལྡན་དང་ཉེ་བའི་ནགས་ཁྲོད་ཅིག་ཏུ་འོང་སྟེ། དེར་གནས་བཅས་ཏེ་སྐྱེ་བོ་མང་པོ་ལ་ཆོས་བསྟན་པས༑ ཁ་ཅིག་ནི་དེའི་ཐད་དུ་རབ་ཏུ་བྱུང་ཞིང་བསམ་གཏན་བཞི་དང་མངོན་ཤེས་ལྔ་བསྐྱེད་དོ༑ ༑ཁ་ཅིག་ནི་ཁྱིམ་ན་གནས་བཞིན་དུ་དགེ་བཅུའི་ལམ་ཡང་དག་པ་ལ་བཙུད་པས་སྐྱེ་བོ་ཐམས་ཅད་དེ་ལ་དགའ་ཞིང་དད་པར་གྱུར་ཏེ་ཡང་དེའི་དྲུང་དུ་འགྲོ་བ་ལས། དཀའ་ཐུབ་ཅན་གཉིས་ཀྱི་ཐད་དུ་འགའ་ཡང་མི་འོང་ངོ༌། །དེར་དེ་གཉིས་ཀྱི་བསམ་པ། སྔར་ནི་གྲོང་པའི་མི་རྣམས་ཀྱིས་བདག་ཅག་ལ་བཀུར་སྟི་བྱེད་ན། ད་ནི་དྲང་སྲོང་འདི་འོང་བས་ཐམས་ཅད་འདི་ལ་འདུན་པས་བདག་ཅག་གི་བཀུར་སྟི་ཆད་པར་གྱུར་པས། འདི་ལ་གྲགས་པ་མ་ཡིན་པ་བརྗོད་ནས་ཡུལ་འདིར་མི་འདུག་པར་བྱས་ན་བདག་ཅག་ལ་སྔར་བཞིན་རྙེད་བཀུར་འབྱུང་བར་འགྱུར་རོ་སྙམ་ནས། འཁོར་རྣམས་ལ་སྦྲན་ཏེ་གྲོང་ཁྱེར་གྱི་ལམ་སྲང་དང་གཞི་མདོ་རྣམས་སུ་འཁོད་ནས། དྲང་སྲོང་འདི་ནི་ཚུལ་ཁྲིམས་འཆལ་བ་སྡིག་པའི་ཆོས་དང་ལྡན་པར་འདོད་པ་ལ་སྤྱོད་པ་ཡིན་གྱི་འདི་ནི་ཚངས་པར་སྤྱོད་པ་མ་ཡིན་ཏེ། འདིས་ཁྱེད་ཅག་སྒྱུས་འདྲིད་པར་བྱེད་དོ་ཞེས་འཕྱར་ཀ་གཏོང་བས་མི་རྣམས་དྲང་སྲོང་ལ་མི་དགའ་བར་གྱུར་ཏེ། དྲང་སྲོང་དེས་ཀྱང་དེ་ལྟར་ཤེས་ནས་རྙེད་བཀུར་གྱིས་འཆིང་བ་བཏང་སྟེ་སྔར་གནས་པའི་དགོན་པར་སོང་སྟེ་བསམ་གཏན་ལ་བརྩོན་པར་བྱས་སོ། །དེ་ནས་དྲང་སྲོང་དེ་སོང་བས་དཀའ་ཐུབ་པ་གཉིས་ལ་རྙེད་བཀུར་སྔར་ལྟར་གྱུར་པས་རྗེས་སུ་ཡི་རང་བར་བྱས་སོ། །ལས་ཀྱི་རྒྱུ་དེས་དེ་གཉིས་ཤི་འཕོས་ཏེ་ངན་སོང་དམྱལ་བ་ཆེན་པོར་སྐྱེས་ཏེ་ལོ་འབུམ་ཕྲག་དུ་མར་སྡུག་བསྔལ་མྱོང་ཞིང་དེ་ནས་ཐར་ནས་ཀྱང་གང་དུ་སྐྱེས་པ་དེར་སྐུར་བ་འདེབས་པར་གྱུར་ཅིགད་ལྟར་སྲིད་པ་ཐ་མ་ལ་དགྲ་བཅོམ་པ་མངོན་དུ་བྱས་ནས་ཀྱང་འདི་ལྟ་བུའི་གཞི་མེད་ཀྱི་སྐུར་བ་འདེབས་པར་གྱུར་ཏོ་གསུངས། འདིས་ནི་འཕགས་པ་ལ་སེམས་སྡང་བར་བྱས་པ་དང་རྫུན་གྱིས་སྐུར་བ་བཏབ་པའི་ཉེས་དམིགས་བསྟན་པ་ཡིན་ནོ༑ ༑
༈ ཡང་གླེང་གཞི་སྟོན་པ་མཉན་ཡོད་ན་བཞུགས་པའི་ཚེ། འཕགས་པ་མོའུ་འགལ་གྱི་བུ་ཆེན་པོ་དམྱལ་བའི་གནས་སུ་བྱོན་པ་ན། དེར་སེམས་ཅན་ལུས་ཆེ་བ་དཔག་ཚད་མང་པོ་ཁྱབ་པར་འདུག་པ་ལ། དེའི་ལྕེ་འབར་བའི་ལྕགས་བསྲེགས་ཀྱི་གཞིར་ཕུར་པས་བརྒྱངས་ཏེ༑ རྨོས་དོར་སྟོང་གིས་རྨོ་ཞིང་དེ་དག་གི་རྨིག་པ་མེ་འབར་བའི་མཚོན་གྱིས་དུམ་བུ་དུམ་བུར་གཅོད་པ་གཟིགས་ཏེ། དེའི་ལས་ཀྱི་རྒྱུ་རྟོགས་ཕྱིར་བསམ་གཏན་བཞི་པའི་རབ་མཐའ་ལ་མཉམ་པར་བཞག་སྟེ་བལྟས་ཀྱང་མ་མཐོང་སྟེ་དམྱལ་བ་འབའ་ཞིག་ནས་ཤི་འཕོས་ཏེ་དམྱལ་བར་སྐྱེ་བར་མཐོང་ངོ༌། །དེས་བཅོམ་ལྡན་འདས་ལ་ཞུ་བར་འདོད་ནས་སྐད་ཅིག་གིས་མཉན་ཡོད་ཀྱི་གྲོང་དུ་བྱོན་ནས། སྟོན་པས་འཁོར་དཔག་ཏུ་མེད་པ་ལ་ཆོས་བསྟན་ནས་བཞུགས་པའི་དྲུང་དུ་ཕྱིན་ཏེ། སྔར་གྱི་ལོ་རྒྱུས་དང་དེའི་ལས་ཀྱི་རྒྱུ་ཞུས་པས། བཅོམ་ལྡན་འདས་ཀྱིས། སྔོན་འདས་པའི་དུས་སངས་རྒྱས་བགྲོད་པ་མ་ཉམས་པ་ཞེས་བྱ་བ་འཇིག་རྟེན་དུ་བྱོན་པའི་ཚེ་དེ་ཉིད་དགེ་སློང་སྡེ་སྣོད་གསུམ་པ་ཆོས་སྨྲ་བ་པོར་གྱུར་པས་སྐྱེ་བོ་ཐམས་ཅད་ཀྱིས་བཀུར་ཞིང་རྙེད་པ་ཆེན་པོ་དང་ལྡན་པ་ལ། ཕྱིས་ཞིག་ནས་དགེ་སློང་དགྲ་བཅོམ་པ་འཁོར་ལྔ་བརྒྱ་དང་ལྡན་པ་ཞིག་དེར་བྱོན་པས་སྐྱེ་བོ་ཐམས་ཅད་དེ་ལ་དད་པར་གྱུར་ནས་སྔར་གྱི་སྡེ་སྣོད་གསུམ་པ་ལ་རྙེད་བཀུར་རྒྱུན་ཆད་པར་གྱུར་པས། དེས་དགྲ་བཅོམ་པ་འཁོར་དང་བཅས་པ་ལ་ཚུལ་ཁྲིམས་འཆལ་བའི་སྐུར་བ་བཏབ་སྟེ་སྐྱེ་བོ་ཐམས་ཅད་ལ་བསྒྲགས་པས་དེ་དག་མི་དད་པར་གྱུར་ནས་དགྲ་བཅོམ་པ་འཁོར་དང་བཅས་པ་ཡུལ་གཞན་དུ་གཤེགས་ཏེ་སྡེ་སྣོད་གསུམ་པ་ལ་སྔ་མ་ལྟར་བཀུར་བར་གྱུར་ཏོ། །ལས་ཀྱི་རྒྱུ་དེས་ཚེ་འཕོས་ནས་སེམས་ཅན་དམྱལ་བ་ཆེན་པོ་མནར་མེད་པར་སྐྱེས་ཏེ། ད་ལྟའི་བར་དུ་དམྱལ་བ་འབའ་ཞིག་ཁ་བརྒྱུད་དེ་སྡུག་བསྔལ་དེ་ལྟ་བུ་ཉམས་སུ་མྱོང་སྟེ། མ་འོངས་པ་ན་ཡང་དག་པར་རྫོགས་པའི་སངས་རྒྱས་བླ་མ་ཞེས་བྱ་བ་ཞིག་འཇིག་རྟེན་དུ་འབྱོན་པར་འགྱུར་ཏེ༑ དེའི་བསྟན་པ་ལ་མིར་གྱུར་ནས་རབ་ཏུ་བྱུང་ཞིང་སྡུག་བསྔལ་གྱི་ཐ་མར་བྱེད་པར་འགྱུར་ཏེ། དེར་ཡང་སྐུར་འདེབས་བྱེད་པ་མང་བས་ཡིད་སྐྱོ་ནས་མྱ་ངན་ལས་འདས་པར་འགྱུར་རོ་གསུངས། འདིས་ཀྱང་རྙེད་བཀུར་གྱི་ཕྱིར་དུ་བདག་བསྟོད་གཞན་སྨོད་དང༌།འཕགས་པ་ལ་སྐུར་བ་བཏབ་པའི་རྣམ་སྨིན་བསྟན་པ་ཡིན་ནོ། །
༈ ཡང་བཅོམ་ལྡན་འདས་མཉན་ཡོད་དུ་བཞུགས་ནས་འཁོར་རྣམས་ལ་སྦྱིན་པ་དང་སྦྱིན་པའི་བགོ་བཤའི་བསྔགས་པ་རྒྱ་ཆེར་གསུངས་ནས། གཞན་ཡང་འདི་སྐད་ཅེས་བཀའ་སྩལ་ཏོ། །བགོ་བཤའ་དག་གི་རྣམ་པར་སྨིན། །ཇི་ལྟར་དོན་ཆེན་འགྱུར་བ་དེ། །དྲང་སྲོང་ཆེ་རྣམས་གསུངས་པ་བཞིན། །སེམས་ཅན་རྣམས་ཀྱིས་ཤེས་ན་ནི། །མ་བྱིན་བར་དུ་མི་ཟ་ཞིང༌༑ ༑སེར་སྣ་ཅན་དུ་མི་འགྱུར་ལ། །དེ་དག་ཀུན་ཏུ་འཛིན་པའི་སེམས། །ནམ་ཡང་སྐྱེ་བར་མི་འགྱུར་ན། །གང་ཕྱིར་བྱིས་པ་གཏི་མུག་གིས། །སྒྲིབ་པ་ཀུན་གྱིས་མ་ཤེས་པས། །དེ་ཕྱིར་ཀུན་ཏུ་འཛིན་སེམས་ཀྱིས། །རྟག་ཏུ་མ་བྱིན་ཟ་བར་བྱེད། །དེ་དག་སེར་སྣ་སྐྱེས་ནས་ཀྱང༌༑ ༑སེམས་ནི་ཀུན་ནས་དཀྲིས་ཤིང་འདུག །སྔོན་བྱུང་བ་འདས་པའི་དུས་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་ཟླ་འོད་ཅེས་བྱ་བས་རྒྱལ་པོ་བྱེད་དེ། རྒྱལ་པོ་དེ་ནི་བྱམས་པའི་བདག་ཉིད་ཅན་སྙིང་རྗེ་དང་ལྡན་པ། སེམས་ཅན་ལ་བྱམས་པ་སྦྱིན་པ་ལ་དགའ་བ་ཞིག་སྟེ། སྐྱེ་བོ་མཐའ་དག་ལ་ཅི་དང་ཅི་འདོད་པའི་དངོས་པོ་དག་སྦྱིན་ཅིང༌། བཟའ་བ་དང་བཅའ་བ་མང་པོ་སྟ་གོན་བྱས་ནས། ནམ་མཁའ་ལ་རྒྱུ་བ་རྣམས་དང་ཆུུ་ལ་གནས་པ་རྣམས་དང་ཐང་ལ་གནས་པ་རྣམས་ལ་སྦྱིན་པར་བྱེད་དོ། །དུས་ནམ་ཞིག་གི་ཚེ་ཡུལ་དེར་ཐན་པ་ཆེན་པོ་བྱུང་སྟེ་ལྟས་མཁན་རྣམས་ཀྱིས་ལོ་བཅུ་གཉིས་ཀྱི་བར་དུ་ཆར་མི་འབབ་པར་སྨྲས་པས།ཡུལ་གྱི་སྐྱེ་བོ་རྣམས་ཁ་ཅིག་ཡུལ་གཞན་དུ་སོང་ལ། ཕལ་ཆེར་དེར་འཁོད་པ་བཀྲེས་པས་ཉེན་ནས་རྒྱལ་པོའི་སྤྱན་སྔར་ཕྱིན་པ་དང༌། རྒྱལ་པོས་དེ་དག་ལ་བགོ་བཤའ་བྱ་བའི་ཕྱིར་མཛོད་ཀྱི་སྤྱན་པ་དང་རྩིས་མཁན་དག་བོས་ནས་རྩིར་བཅུག་པས་ལོ་བཅུ་གཉིས་ཀྱི་བར་དུ་དེ་དག་མི་རེ་རེ་ལ་ཉིན་རེ་བཞིན་དུ་ཟན་ཁམ་རེ་རེ་དང༌། རྒྱལ་པོ་ལ་གཉིས་རེ་ཡོད་པར་གྱུར་པས་དེ་ལྟར་གྱིས་མི་རྣམས་ལ་ཟན་ཁམ་རེ་སྩལ་ཞིང་དེ་དག་དགེ་བཅུ་ལ་སྤྱོད་དུ་བཅུག་པས༑ དེ་ནས་ཤི་འཕོས་པ་རྣམས་ལྷ་ཡུལ་དུ་སྐྱེས་པས། ལྷ་རྣམས་འཕེལ་བར་གྱུར་པས་བརྒྱ་བྱིན་གྱིས་དེའི་རྒྱུ་བརྟགས་པས། རྒྱལ་པོ་ཟླ་འོད་ཀྱི་མཐུར་རིགས་ནས་དེའི་བསམ་པ་བརྟག་པའི་ཕྱིར་བརྒྱ་བྱིན་རང་ཉིད་བྲམ་ཟེའི་ཆ་ལུགས་སུ་སྤྲུལ་ནས་རྒྱལ་པོ་ལ་ཟན་སྐལ་བསླངས་པས། རྒྱལ་པོ་རང་གི་སྐལ་བའི་ཁམ་གཉིས་ཀྱི་གཅིག་པོ་དེ་བསྩལ་ནས། གཅིག་རང་ཉིད་ཀྱིས་ཟ་བར་བརྩམས་པ་ན། བྲམ་ཟེ་དེས་བདག་ཁམ་གཅིག་པོ་འདིས་འཚོ་མི་ནུས་སོ་སྨྲས་པས། ཁམ་གཅིག་པོ་དེའང་དེ་ལ་བྱིན་ཏེ། རང་གི་སྲོག་བློས་བཏང་ནས། སྦྱིན་པ་རྒྱ་ཆེན་གྱུར་པ་འདི་ཡིས་ནི། །སྲིད་གསུམ་སངས་རྒྱས་རང་བྱུང་འགྱུར་བར་ཤོག །བརྒལ་ནས་སྔོན་གྱི་རྒྱལ་བའི་དབང་རྣམས་ཀྱིས། །སྐྱེ་བོ་ཕལ་ཆེར་མ་བསྒྲལ་རྣམས་ཀྱང་བསྒྲལ། །ཅེས་སྨོན་ལམ་དུ་བྱས་ཤིང་དམ་བཅས་པས། བརྒྱ་བྱིན་ངོ་མཚར་བར་གྱུར་ནས་རང་གི་གཟུགས་སུ་བསྒྱུར་ཏེ་སྨྲས་པ། ཁྱོད་འབད་པ་འདིས་ཅི་ཞིག་སྒྲུབ། དེས་སྨྲས་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་བོ། །བརྒྱ་བྱིན་གྱིས། དེའི་ཚེ་བདག་ཀྱང་དྲན་པར་མཛོད་ཅིག་ཅེས་སྨྲས་ཏེ། ལྷ་ཡི་དབང་པོས་ཆར་ཕབ་པས་འབྲུ་རྣམས་འཕེལ་ཏེ་ཀཱ་ཤིའི་ཡུལ་ཀུན་སྔ་མ་བཞིན་དུ་འབྱོར་པར་གྱུར་ཏོ། །དེའི་ཚེ་རྒྱལ་པོ་ཟླ་འོད་ཅེས་བྱ་བ་ནི་ད་ལྟར་རང་ཉིད་ཡིན་ཏེ། དེའི་ཚེ་ཡང་སྦྱིན་པ་དང༌། སྦྱིན་པའི་བགོ་བཤའི་བསྔགས་པ་བརྗོད་པར་གྱུར་ན། ང་ད་ལྟར་སྦྱིན་པ་དང་སྦྱིན་པའི་འབྲས་བུ་མངོན་སུམ་དུ་མཐོང་བར་གྱུར་པའི་ཚེ་ལྟ་ཅི་སྨོས་གསུངས། འདིས་ནི་སྦྱིན་པ་དང་སྦྱིན་པའི་ཕན་ཡོན་བསྟན་པའོ། །
༈ ཡང་སྐབས་འདིར་འཁོར་ལྔ་སྡེ་བཟང་པོ་དགྲ་བཅོམ་པ་ལ་བཀོད་པའི་གླེང་གཞི་ལས་འཕྲོས་ཏེ་རྒྱལ་པོ་བྱམས་པའི་སྟོབས་ཀྱི་རྟོགས་བརྗོད་འབྱུང་སྟེ། སྤྱི་ཁོག་གོང་དུ་མཛངས་བླུན་ལས་གསུངས་པ་དང་མཚུངས་ལ། དེར་རྒྱལ་པོ་རྣམ་ཐོས་བུའི་བཙོན་ར་ནས་གཟི་བྱིན་འཕྲོག་པའི་གནོད་སྦྱིན་ལྔ་བྲོས་ཏེ་དེར་འོང་ནས། ཡམས་ནད་བཏང་བས་ཡུལ་དེའི་དུད་འགྲོ་ཡན་ཆད་རྒྱལ་པོའི་བྱམས་པ་ཆེན་པོའི་མཐུས་བསྲུང་བས་གནོད་པར་མ་ནུས་ནས།རྒྱལ་པོའི་སྤྱན་སྔར་བྲམ་ཟེའི་ཆ་ལུགས་སུ་སྤྲུལ་ནས། འཕྲལ་དུ་ཕྱུང་བའི་ཁྲག་དྲོན་མོ་གནང་བར་ཞུས་པས། རྒྱལ་པོས་དེ་དག་མི་མ་ཡིན་དུ་རིགས་ནས་རང་གི་ཁྲག་སྦྱིན་པར་ཆད་པ་ན༑ སྨན་པ་རྣམས་བོས་ཀྱང་དེ་དག་གིས་རྒྱལ་པོའི་སྐུ་མཚལ་ཕྱུང་འདོད་པ་སུ་ཡང་མ་བྱུང་བས། རྒྱལ་པོ་རང་ཉིད་ཀྱིས་མེ་ལོང་བླངས་ནས་རང་གི་རྩ་ཆེན་ལྔ་ལ་ཁྲག་གཏར་ནས་བྱིན་པས། ལྷའི་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་དཀའ་བ་སྤྱད་པར་མཐོང་སྟེ་ཧ་ཅང་ཡུན་རིང་བར་འོ་བརྒྱལ་ན་མི་རུང་ངོ་སྙམ་ནས། བྱང་ཆུབ་སེམས་དཔའི་ལུས་ལ་ལྷའི་གཟི་བྱིན་བསྣན་ནས། གཏར་ཀ་དེ་དག་ཀྱང་ཆེ་རབ་ཏུ་སྤྲུལ་ནས་གནོད་སྦྱིན་ལྔ་པོ་དེ་དཀའ་བ་མེད་པར་ཚིམས་པར་བྱས་སོ། །དེའི་ཚེ་བྱང་ཆུབ་སེམས་དཔས། སྦྱིན་པ་ཆེན་པོར་གྱུར་པ་འདི་ཡིས་ནི། །འགྲོ་བ་རང་བྱུང་སངས་རྒྱས་འགྱུར་བར་ཤོག །སྔོན་གྱི་རྒྱལ་དབང་རྣམས་ཀྱིས་མ་བསྒྲལ་གང༌། །སྐྱེ་བོ་སྲིད་པའི་ཆུ་ལས་སྒྲོལ་བར་ཤོག །ཅེས་སྨོན་ལམ་བྱས་སོ། །དེ་ནས་གནོད་སྦྱིན་དེ་དག་གིས། སྙིང་རྗེ་ཆེན་པོ་ཁྱོད་རྩོལ་བ་འདིས་ཅི་ཞིག་སྒྲུབ། བྱང་ཆུབ་སེམས་དཔས། བླ་ན་མེད་པའི་བྱང་ཆུབ་སྒྲུབ་བོ། །དེ་དག་གིས་བདག་ཅག་ཁྱོད་ཀྱི་ཉན་ཐོས་ཀྱི་དང་པོར་གྱུར་ཅིགབྱང་ཆུ་སེམས་དཔས། ཁྱེད་རྣམས་ནི་སྲོག་གཅོད་པ་ཕ་རོལ་གྱི་སྲོག་འཕྲོག་པ་ཡིན་ན། ཇི་ལྟར་ངས་དེ་འདྲ་བདག་ཉན་ཐོས་ཀྱི་དང་པོར་བྱ། དེ་དག་གིས་སྨྲས་པ། སྙིང་རྗེ་ཆེན་པོ་བདག་ཅག་ལ་བཀའ་ཅི་སྩལ། བྱང་ཆུབ་སེམས་དཔས། དགེ་བ་བཅུའི་ལས་ཀྱི་ལམ་ཡང་དག་པ་བླངས་ཏེ་གནས་པར་བྱིན་གྱིས་ཤིག དེ་ཐོས་པ་དང་གནོད་སྦྱིན་རྣམས་ཀྱིས་དགེ་བཅུའི་ལས་ཀྱི་ལམ་ཡང་དག་པར་བླངས་ནས༑ ཀྱེ་མ་དགེ་བའི་རྩ་བ་འདིས་ནི་གང་གི་ཚེ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དེའི་ཚེ་བདག་ཅག་འདིའི་ཉན་ཐོས་ཀྱི་དང་པོར་གྱུར་ཅིག ཅེས་སྨོན་ལམ་དུ་བྱས་པར་གསུངས་སོ། །འདིས་ནི་བྱམ་སྙིང་རྗེ་དང་དགེ་བཅུའི་འབྲས་བུ་བསྟན་ཏོ། །
༈ གླེང་གཞི་མཉན་ཡོད་ན་བཞུགས་པའི་ཚེ། ཡུལ་དེའི་ཚོང་པ་ལྔ་བརྒྱ་ཙམ་ཟོང་ཁྱེར་ཏེ་ཡུལ་གཞན་དུ་ཕྱིན་པ་ན། དགོན་པའི་ནགས་ཁྲོད་གཅིག་ཏུ་གནོད་སྦྱིན་གདུག་པ་ཅན་གཞན་གྱི་སྲོག་འཕྲོག་པ་ཞིག་ཡོད་པ་དེས་རླུང་ནག་པོ་བཏང་ནས་ཚོང་པ་དེ་དག་གི་སྟེང་དུ་བརྒྱུགས་པས། དེ་དག་སྐྲག་སྟེ་རང་རང་འདོད་པའི་ལྷ་ལ་གསོལ་བ་བཏབ་པ་ན། དེ་ན་དགེ་བསྙེན་ཞིག་ཡོད་པ་དེས། ཀྱེ་སྐྱབས་མ་ཡིན་པ་འདི་རྣམས་ལ་སྐྱབས་བཙལ་ཏེ་ཅི་རུང༑ བཅོམ་ལྡན་འདས་ལ་སྐྱབས་སུ་སོང་དང་དེས་འཇིགས་པ་ཐམས་ཅད་ལས་ཡོངས་སུ་སྐྱོབ་པར་འགྱུར་རོ་སྨྲས་པས། ཐམས་ཅད་ཀྱིས་བཅོམ་ལྡན་འདས་ལ་སྐྱབས་སུ་སོང་ཞིང་མཚན་བརྗོད་དེ་ཕྱག་བྱས་སོ། །དེའི་ཚེ་བཅོམ་ལྡན་འདས་ཀྱིས་དེ་དག་འདུལ་བའི་དུས་ལ་བབ་པར་གཟིགས་ནས། ཕྱག་གླང་པོ་ཆེའི་སྣ་ལྟ་བུ་བརྐྱངས་ཏེ། ཚོང་པ་ལྔ་བརྒྱ་པོ་དེ་དག་ཟོང་དང་བཅས་པ་དགོན་པའི་ནགས་ཁྲོད་དེ་ནས་བླངས་ཏེ་མཉན་དུ་ཡོད་པ་ནས་ཧ་ཅང་མི་རིང་བ་ཞིག་ཏུ་བཞག་གོ །ཚོང་པ་རྣམས་ཀྱིས་དེ་ལྟར་གྱུར་པ་མཐོང་ནས་ཤིན་ཏུ་དགའ་སྟེ་བཅོམ་ལྡན་འདས་ཀྱི་སྤྱན་སྔར་ཕྱིན་པ་དང༌། དེ་དག་གི་བསམ་པ་དང་བག་ལ་ཉལ་ཐུགས་སུ་ཆུད་ནས་ཆོས་བསྟན་པས་སྟན་དེ་ཉིད་དུ་བདེན་པ་མཐོང་ཞིང༌། དེའི་རྗེས་སུ་སྟོན་པས་ཚུར་ཤོག་གིས་རབ་ཏུ་བྱུང་སྟེ་དགྲ་བཅོམ་པ་མངོན་དུ་བྱས་སོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ལ་བཅོམ་ལྡན་འདས་ཀྱིས་ད་ལྟར་འབའ་ཞིག་ཏུ་མ་ཟད་འདས་པའི་དུས་ནའང་ཚོང་པ་ལྔ་བརྒྱ་པོ་འདི་འཇིགས་པ་ཆེན་པོ་ལས་བསྐྱབས་ནས༑ བསམ་གཏན་གྱི་བདེ་བ་ལ་བཀོད་པར་བྱས་པ་ཡིན་ཏེ། ཚོང་པ་ལྔ་བརྒྱ་པོ་འདི་དག་སྔར་ཡང་ཚོང་པར་གྱུར་ཏེ་ལམ་དུ་ཆས་པ་ན། ནགས་ཁྲོད་དུ་གནོད་སྦྱིན་གདུག་པ་ཅན་གྱིས་སྲོག་ལ་རྒོལ་བ་ན། བཅོམ་ལྡན་འདས་ཉིད་དྲང་སྲོང་མངོན་ཤེས་ལྔ་དང་ལྡན་ཞིང་རྫུ་འཕྲུལ་དང་མཐུ་ཆེ་བ་ཞིག་ཏུ་གྱུར་ཏེ་དེས་རྫུ་འཕྲུལ་གྱིས་བླངས་ཤིང་བསྐྱབས་པས་དེ་དག་དགའ་ནས་དྲང་སྲོང་གི་ཐད་དུ་རབ་ཏུ་བྱུང་སྟེ་ཚངས་པར་སྤྱོད་པ་སྤྱད་པས་བསམ་གཏན་བཞི་དང་མངོན་ཤེས་ལྔ་བསྐྱེད་དོ། །གཞན་ཡང་ཚོང་པ་ལྔ་བརྒྱ་པོ་འདི་དག་སངས་རྒྱས་འོད་སྲུང་གི་བསྟན་པ་ལ་ཚངས་པར་སྤྱད་ནས་འཆི་ཁར་སྨོན་ལམ་བཏབ་པས་ད་ལྟར་དགྲ་བཅོམ་པའི་བར་དུ་གྱུར་པར་གསུངས་སོ། །འདིས་ནི་སྐྱབས་འགྲོ་སོགས་ཀྱི་ཕན་ཡོན་བསྟན་ཏོ་། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། འཁོར་ལྔ་སྡེ་བཟང་པོ་དང་དུས་མཉམ་པར་ལྷ་བརྒྱད་ཁྲིའི་ཀྱང་བདེན་པ་མཐོང་བ་ལ་དགེ་སློང་རྣམས་ངོ་མཚར་དུ་གྱུར་ནས་དོན་གསོལ་བ་ན། བཅོམ་ལྡན་འདས་ཀྱིས། དེ་དག་ད་ལྟར་མ་ཟད་སྔར་ཡང་རང་གི་ཤ་ཁྲག་གིས་ཚིམས་པར་བྱས་ནས་སྲོག་ཕངས་པ་བྱིན་པ་ཡིན་ཏེ། སྔོན་ཆུ་ཀླུང་ཞིག་གི་འགྲམ་ན་རུས་སྦལ་སྙིང་རྗེ་ཆེ་བ་བྱམས་པའི་བདག་ཉིད་ཅན། སེམས་ཅན་ལ་བྱམས་པ་ཞིག་གནས་པ་དེ་རེས་འགའ་སྐམ་དང་རེས་འགའ་ཆུར་རྒྱུ་བ་ལས་ཕྱིས་ཞིག་ན་ཆུའི་ནང་ནས་བྱུང་སྟེ། སྐམ་ལ་ཉལ་བ་ན། དེར་གྲོག་ཚང་ཞིག་གི་ནང་ན་གྲོག་མ་བརྒྱད་ཁྲི་ཡོད་པས་དེ་དག་གིས་མཐོང་ནས་ཐམས་ཅད་དེར་འཚོགས་ཏེ་ཟ་བར་བྱེད་པ་ལས། དེ་གཉིད་སད་པ་དང་རང་གི་ལུས་ཐམས་ཅད་གྲོག་མས་གང་བར་མཐོང་ནས། ད་ཆུའི་ནང་དུ་འགྲོ་ནི་ནུས་མོད་ཀྱི་དེ་ལྟ་ན་སེམས་ཅན་འདི་སྙེད་ཀྱི་སྲོག་མ་རུངས་པར་འགྱུར་བས། ད་ནི་ལུས་འདི་བཏང་བར་བྱའོ་སྙམ་ནས་དེ་དག་ལ་བྱིན་ཏེ་དགེ་བའི་རྩ་བ་འདིས་འགྲོ་བ་མགོན་མེད་པ་རྣམས་ཀྱི་དོན་དུ་མངོན་པར་རྫོགས་པར་སངས་རྒྱས་པར་གྱུར་ཅིག དེའི་ཚེ་སྲོག་ཆགས་འདི་དག་དམ་པའི་ཆོས་ཀྱི་བདུད་རྩིས་ཚིམས་པར་བྱས་ཏེ། མྱང་འདས་ཀྱི་བདེ་བ་ལ་བཀོད་པར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་རུས་སྦལ་ནི་ང་ཉིད་ཡིན་ལ། གྲོག་མ་རྣམས་ནི་ལྷ་བརྒྱད་ཁྲི་བོ་འདི་དག་ཡིན་ནོ་གསུངས།
༈ ཡང་གླེང་གཞི་སོགས་བཤད་མ་ཐག་པ་ལྟར་ལས། སྔོན་རི་ཁྲོད་ཅིག་ནས་ཐག་མི་རིང་བ་ཞིག་ན། ཁུང་ཞིག་གི་ནང་དུ་སྲོགས་ཆགས་སྐྱིན་གོར་སྙིང་རྗེ་ཆེ་བ་བྱམས་པའི་བདག་ཉིད་སེམས་ཅན་ལ་བྱམས་པ་ཞིག་གནས་པ་དེ། རྩ་བ་དང་འབྲས་བུས་འཚོ་ཞིང་སུ་ལའང་འཚེ་མི་འདོད་པ་ཞིག་འདུག་པ་དེ་ཕྱི་ཞིག་ན་གཟས་ལ་སོང་སོང་བ་ལས། རྔོན་པ་ཞིག་གིས་མཐོང་ནས་དེ་དེས་གསོན་པོར་བཟུང་སྟེ། པགས་པ་བཤུས་ནས་བཏང་ངོ༌། །དེ་ནས་དེ་ན་ཚ་མ་བཟོད་དེ་ཆུ་འགྲམ་ཞིག་ཏུ་སོང་ནས་ས་གཞི་བསིལ་བའི་ཕྱོགས་སུ་ཉལ་བ་ན། དེའི་འགྲམ་དུ་གྲོག་ཚང་ཡོད་པ་ལས་གྲོག་མ་བརྒྱད་ཁྲི་བྱུང་སྟེ་དེའི་ལུས་ཟ་བར་གྱུར་པ་ལ་བརྩེ་བས་ལུས་བཏང་ཞིང་སྨོན་ལམ་གོང་བཞིན་དུ་བཏབ་པར་གསུངས་སོ། །འདིས་ནི་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་བསྟན་པ་ཡིན་ནོ། །
༈ ཡང་གླེང་གཞི་མཉན་ཡོད་ན་བཞུགས་པའི་ཚེ་དགེ་སློང་གསར་འོངས་སྔོན་ཆད་དེར་མ་ཕྱིན་ཏེ། སྤྱོད་ཡུལ་གྱི་རྒྱུས་མི་ཤེས་པ་ཞིག་གྲོང་དུ་བསོད་སྙོམས་ལ་ཕྱིན་པའི་ལམ་དུ་བཙུན་པ་ཉེར་དགའ་དང་ཕྲད་ནས་དེ་ལ་སྤྱོད་ཡུལ་གྱི་རྒྱུས་དྲིས་པས་ཉེར་དགས་དེ་ལ་མཐོ་བཙམས་པར་བསམས་ཏེ་བྲམ་ཟེ་མ་རུངས་པ་དད་པ་མེད་པ་ཞིག་གི་ཁྱིམ་བསྟན་ནོ། །དེ་ནས་དགེ་སློང་དེ་དེའི་ཁྱིམ་དུ་ཕྱིན་པ་ན། བྲམ་ཟེ་དེ་ཡང་དོན་ཞིག་ལ་གྲོང་གཞན་ཞིག་ཏུ་འགྲོ་བར་ཆས་པ་ལས་དེས་བསམ་པ། མགོ་རེག་གོས་ཚོན་ཅན་གྱོན་པ་བདག་གི་མདུན་དུ་འོངས་པ་འདི་ནི་བཀྲ་མི་ཤིས་སོ་སྙམ་ནས། དེ་དེས་བཟུང་སྟེ་ཁུ་ཚུར་དང་རྡོག་པས་ཞེ་ཚིམ་པར་བརྡེགས་ཏེ་བསྒྱུར་ཏེ་བོར་བས་དེ་ཀླད་པ་ནི་རྡོལ། ཆོས་གོས་སྣམ་སྦྱར་ནི་རལ།ལྷུང་བཟེད་ནི་ཞོམ། གསེག་ཤང་ནི་ཆག་སྟེ་ཁྱིམ་དེའི་ནང་ནས་ཕྱིར་བྱུང་སྟེ་རྒྱལ་བྱེད་ཀྱི་ཚལ་དུ་སོང་ནས་སྨྱུང་བར་འདུག་པ་ལ། དགེ་སློང་དག་གིས་གཏམ་དྲིས་པ་ན། ཉེར་དགས་ཐོ་བཙམས་པའི་ལོ་རྒྱུས་བཤད་པས། གཏམ་དེ་བཅོམ་ལྡན་འདས་ལ་གསོལ་པ་ན། བཀའ་སྩལ་པ། དགེ་སློང་གི་དགེ་སློང་ལ་སྤྱོད་ཡུལ་མ་ཡིན་པ་བསྟན་པར་མི་བྱའོ། །གལ་ཏེ་མི་ཤེས་བཞིན་དུ་འགྲོ་འདོད་པ་ཞིག་དགེ་སློང་དག་གིས་མཐོང་ཡང་དགག་པར་བྱ་སྟེ། དེ་ལྟར་བཀག་ན་ནི་ལེགས། མ་བཀག་ན་ཉེས་པ་དང་ལྡན་པར་འགྱུར་རོ། །ཞེས་བཅས་པ་མཛད་ཅིང་ད་ལྟར་འབའ་ཞིག་མ་ཡིན་པར། སྔོན་ཡང་འདིས་འདི་ལ་སྤྱོད་ཡུལ་མ་ཡིན་པ་ལ་བཏང་བས་གནོད་པ་ཆེན་པོ་དང་ཕྲད་པར་གྱུར་ཏེ། པདྨའི་མཚོ་ཞིག་གི་ནང་ན། སྲོག་ཆག་རུས་སྦལ་ཞིག་གནས་ལ་ཝ་ཞིག་ཀྱང་སྐོམ་གྱིས་གདུང་ནས་ཆུ་འཐུང་བར་དེར་ཕྱིན་པས༑ རུས་སྦལ་དེ་མཐོང་ནས་བཟའ་བར་ཆས་ཏེ་སོས་བཟུང་བ་ན། རུས་སྦལ་དེས།གྲོགས་པོ་བདག་མ་གསོད་ཅིག་བདག་ནི་ཁྱོད་ཀྱི་ཁམ་གཅིག་ཀྱང་མེད་ཀྱི་བདག་གསོན་པོར་བཏང་ན་བདག་གིས་ཁྱོད་ལ་ཁ་ཟས་མང་པོ་ཡོད་པའི་ཕྱོགས་དེ་བསྟན་ནོ། །ཞེས་སྨྲས་སོ༑ ༑དེར་ཝ་དེས་རུས་སྦལ་དེ་བཏང་ནས་ཕྱོགས་དྲིས་པ་ན། རུས་སྦལ་གྱིས་ཕྱོགས་ག་གེ་མོ་ཞིག་ན་ཕུག་གཅིག་གི་ནང་ན་སྐྱིན་གོར་ཏེ་གངས་སྦལ་མ་སྨད་བརྒྱད་གནས་ཀྱིས། དེ་རྣམས་ཁྱོད་ཀྱིས་སོད་ལ་ཟོ་ཞིག་ཅེས་བྱས་ཏེ། སེང་གེ་མ་སྨད་གསུམ་གནས་པའི་ཕུག་པ་ཞིག་བསྟན་ནོ། །དེ་མ་ཐག་ཝ་དེ་ཡང་ཕུག་པའི་སྒོ་ལོགས་སུ་ཆས་པ་ལས་ཝ་གཞན་ཞིག་གིས་མཐོང་སྟེ་གཏམ་དྲིས་ནས་དེ་ལ་གྲོགས་པོ་ལྟོས་དང་ཁྱོད་འདིར་སོང་ན་སྡུག་བསྔལ་དང་ཕྲད་ཏ་རེ་ཞེས་སྨྲས་ཀྱང་མ་ཉན་པར། བདག་ནི་འདི་ན་སྟོབས་ལྡན་བརྩོན་འགྲུས་ལྡན༑ ༑བདག་དང་མཚུངས་པ་གང་ཡང་ཡོད་མེད་དེ། །གླང་ཆེན་རྒྱལ་པོ་རྫིང་ལ་འབབ་པ་བཞིན། །དེ་རིང་སྐྱིན་གོར་སྨད་བརྒྱད་གཞོམ་པར་བྱ། །ཞེས་སྨྲས་ནས་ནང་དུ་སོང་བ་དང་དེར་སེང་གེའི་ཕྲུ་གུ་གཅིག་གིས་རྣ་བ་ནས་བཟུང༌། གཅིག་གིས་མཇུག་མ་ནས་བཟུང་བས༑ མས་སྨྲས་པ། བུ་གཉིས་ཐེ་རེ་ལ་ཟ་བ་འདི་མ་བསད་འདི་བསད་པས་ཅི་རུང་ཞེས་བྱས་པས། དེ་གཉིས་ཀྱིས་མའི་ཚིག་ཉན་ཏེ་རྣ་བ་དང་མཇུག་མ་བཅད་དེ་བོར་རོ། །དེ་ཕྱིར་འོང་བ་མཐོང་ནས་ཝ་གཅིག་ཤོས་ཀྱིས། ཁྱོད་ནི་འདི་ན་སྟོབས་ལྡན་བརྩོན་འགྲུས་ལྡན། །ཁྱོད་དང་མཚུངས་པ་ག་ལའང་མེད་ཅེ་ན། །དཔའ་བོ་ལུས་མཛེས་མ་རུངས་གྱུར་པ་ལ། །ཁ་ཙམ་བསྐྱེད་པ་དེ་དང་མཐུན་མ་གྱུར། །ཅེས་སྨྲས་པ་ལ། དེས་བདག་ཉིད་ཀྱིས་ཉེས་སོ། །ཞེས་ལན་སྨྲས་པ། སྐྱིན་གོར་སྨད་བརྒྱད་ཕུག་ན་སྐྱེས་སོ་ཞེས། །བདག་ནི་རུས་སྦལ་ཚིག་ལ་ཡིད་ཆེས་པ། །དེ་ནི་བདག་འདིར་བླུན་ཞིང་དགོས་ཀྱང་ཆུང༌། །མི་ཤེས་བྱུར་ངན་དམ་པས་དམད་པར་འོས། །ཞེས་བྱས་སོ། །དེའི་དུས་ཀྱི་རུས་སྦལ་ནི་ཉེར་དགའ་དང་ཝ་དེ་ནི་དགེ་སློང་འདི་ཉིད་ཡིན་པར་གསུངས་སོ། །འདིས་ནི་སྤྱོད་ཡུལ་མ་ཡིན་པར་འགྲོ་བའི་ཉེས་དམིགས་སོགས་བསྟན་པ་ཡིན་ནོ། །
༈ གླེང་གཞི་མཉན་ཡོད་ན་བཞུགས་སོ། །དེའི་ཚེ་གྲོང་ཁྱེར་དེ་ན་ཁྱིམ་བདག་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ་བུ་ཆགས་པར་གྱུར་ཏེ། དེ་ཉིད་འཕགས་པ་མ་འགགས་པས་རང་གི་འདུལ་སྐལ་དུ་གཟིགས་ཏེ་དེའི་ཁྱིམ་དུ་གཅིག་པུར་བྱོན་པས། ཁྱིམ་བདག་དེས་ཆུང་མའི་ལྟོ་ན་གནས་པ་དེ་བུར་གྱུར་ན་འཕགས་པའི་ཞབས་འབྲིང་དུ་འབུལ་བར་ཞུས་སོ། །དེ་ཟླ་དུས་ཚང་བ་ན་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། དེ་མངལ་ན་གནས་པའི་ཚེ་མ་དེ་གཅིག་པུར་དབེན་པ་ལ་དགའ་བར་གྱུར་པས་ཁྱེའུའི་མིང་དགོན་པ་བ་ཞེས་བཏགས་སོ། །དེ་ནས་ཁྱེའུ་དེ་འགྲོ་ནུས་པར་གྱུར་པ་དང༌།རང་བཞིན་གྱིས་སྔོན་གྱི་ཚེ་རབས་དྲན་པར་གྱུར་ཏེ། སྔོན་ཆད་འདུ་འཛིའི་ཉེས་པས་སྡུག་བསྔལ་ཆེན་པོ་མྱོང་བར་དྲན་ནས་དབེན་པའི་ཕྱོགས་འབའ་ཞིག་ཏུ་གནས་པར་བྱེད་དོ། །ཕྱིས་ཞིག་ན་འཕགས་པ་མ་འགགས་པས་ཁྱིམ་བདག་ལ་སྔར་གྱི་དམ་བཅའ་བསྐུལ་ནས་བསླང་ཞིང༌། ཁྱེའུས་ཀྱང་དགའ་བཞིན་དུ་མ་འག གས་པའི་ཕྱིར་འབྲངས་ཏེ་གཙུག་ལག་ཁང་དུ་ཕྱིན་ནས། དེར་རབ་ཏུ་བྱུང་ཞིང་བསྙེན་པར་རྫོགས་ཏེ་བརྩོན་པས་དགྲ་བཅོམ་པའི་གོ་འཕང་ཐོབ་ནས། དེ་སུ་དང་ཡང་མི་ཕྲད་པར་དགོན་པ་དང་ནགས་ཁྲོད་དང་བས་མཐའ་འབའ་ཞིག་ཏུ་གནས་པར་བྱེད་དོ། །དེར་དགེ་སློང་རྣམས་ཀྱིས་དེའི་རྒྱུ་ཞུས་པས། བཅོམ་ལྡན་འདས་ཀྱིས། འདི་ཉིད་སྔོན་སངས་རྒྱས་འོད་སྲུང་གི་དུས་སུ་རབ་ཏུ་བྱུང་ཞིང་དགེ་སློང་ཞལ་ཏ་བྱེད་པ་འདུ་འཛི་མང་བར་གྱུར་ནས། འདུ་འཛིའི་ཉེས་པ་དེས་ཚུལ་ཁྲིམས་འཆལ་ཞིང༌། དཀོན་མཆོག་གི་དཀོར་ལ་བག་མེད་པར་སྤྱད་པས་ལས་དེའི་རྒྱུའི་སྐྱེ་བ་ལྔ་བརྒྱ་ཡི་དྭགས་སུ་སྐྱེས་ཏེ་སྡུག་བསྔལ་བར་གྱུར་ཏེ། དེ་རྗེས་སུ་དྲན་པས་གཅིག་པུར་གནས་པར་དགའ་བར་གྱུར་ཞིང་དེའི་སྐབས་སུ་དབང་པོ་སྨིན་པར་བྱས་པས་ད་ལྟར་འབྲས་བུ་ཐོབ་པ་དང༌། ཆོས་བཞིན་དུ་ཅུང་ཟད་གཅིག་ཞལ་ཏ་བྱས་པས་ལོངས་སྤྱོད་ཆེ་བའི་རིགས་སུ་སྐྱེས་པར་གསུངས། འདིས་ནི་འདུ་འཛིའི་ཉེས་དམིགས་སོགས་བསྟན་ཏོ། །
༈ ཡང་བཅོམ་ལྡན་འདས་མཉན་ཡོད་ནས་རྒྱལ་པོའི་ཁབ་ཏུ་གཤེགས་པའི་ལམ་ཞིག་ན་དགོན་པའི་གླང་པོ་ཆེ་ཞིག་སེང་གེ་ལ་འཇིགས་ནས་རང་གི་ཁྱུ་དེད་ནས་རིའི་རྩེ་མོར་འཛེགས་ཏེ་འཁོད་པ་ལས། གླང་པོའི་གཙོ་བོ་དེས་རྒྱང་མ་ནས་བཅོམ་ལྡན་འདས་མཐོང་བ་དང་རབ་ཏུ་དགའ་སྟེ། རི་དེ་ལས་བབས་ནས་ཤིང་ནྱ་གྲོ་དྷའི་ཡལ་ག་དག་ཁྱེར་ཏེ་བཅོམ་ལྡན་འདས་ལ་ཕྱག་དང་བསྐོར་བ་བྱས་ནས། སྐུ་ལ་ཉི་མའི་འོད་ཀྱིས་གདུང་བར་མི་འགྱུར་བར་བྱ་བའི་ཕྱིར་དབུའི་སྟེང་དུ་ནྱ་གྲོ་དྷའི་ཡལ་ག་འཛིན་ཅིང༌། ཕྱི་བཞིན་དུ་འབྲངས་ནས་གྲོང་གཞན་དུ་གཤེགས་ཀྱི་བར་བསྐྱལ་ཏེ་ཕྱིར་ལོག་པ་ན། ལམ་དུ་སེང་གེས་བསད་དེ་ཚེ་འཕོས་ནས་ལྷའི་གནས་སུ་སྐྱེས་ཏེ། དེས་གནས་གསུམ་ལ་བརྟགས་པས་སྔོན་ཇི་ལྟར་གྱུར་པ་ཤེས་ནས་ཞག་མ་ལོན་པར་རྒྱལ་བྱེད་ཀྱི་ཚལ་དུ་འོངས་ནས། བཅོམ་ལྡན་འདས་ལ་ལྷའི་མེ་ཏོག་སྣ་ཚོགས་པས་མཆོད་ཅིང་ཆོས་ཉན་པས་རྒྱུན་དུ་ཞུགས་པའི་འབྲས་བུ་ཐོབ་སྟེ་དགའ་བའི་ཚིག་གསུམ་བརྗོད་པ། བཙུན་པ་བཅོམ་ལྡན་འདས་ཀྱིས་བདག་གི་ཁྲག་དང་མཆིལ་མའི་རྒྱ་མཚོ་བསྐམས་པ་དང་རུས་པའི་ལ་བརྒལ་བ་དང༌། ངན་སོང་གི་སྒོ་བཅད་པ་དང༌། མཐོ་རིས་དང་ཐར་པའི་སྒོ་རྣམས་ཕྱེ་བ་དང༌། བདག་ལྷ་དང་མིའི་ནང་དུ་བཞག་པ་འདི་ལྟ་བུ་ནི་བདག་ལ་ཕས་ཀྱང་མ་བགྱིས། མས་ཀྱང་མ་བགྱིས། རྒྱལ་པོས་ཀྱང་མ་བགྱིས་ལྷ་རྣམས་ཀྱིས་ཀྱང་མ་བགྱིས་ནང་མི་དང་གཉེན་གྱི་ཚོགས་རྣམས་ཀྱིས་ཀྱང་མ་བགྱིས།སྔོན་གྱི་མཚུན་རྣམས་ཀྱིས་ཀྱང་མ་བགྱིས་དགེ་སློང་དང་བྲམ་ཟེ་རྣམས་ཀྱིས་ཀྱང་མ་བགྱིས་ལགས་སོ། །ཉེས་པ་མང་པོར་ལྡན་པའི་ངན་སོང་ལམ། །ཤིན་ཏུ་མི་བཟད་ཁྱོད་ཀྱི་མཐུ་ཡིས་བཅད། །བསོད་ནམས་རབ་ལྡན་མཐོ་རིས་འགྲོ་བ་ཕྱེ། །མྱ་ངན་འདས་པའི་ལམ་ཡང་བདག་གིས་ཐོབ། །བདག་གིས་དེ་རིང་ཉེས་པ་སྤངས་པའི་མིག །ཤིན་ཏུ་རྣམ་དག་ཁྱོད་ལ་བརྟེན་ནས་ཐོབ། །བདག་ནི་སྡུག་བསྔལ་རྒྱ་མཚོའི་ཕ་རོལ་བརྒལ། །འཕགས་པ་དགྱེས་པའི་ཞི་བའི་གོ་འཕང་འཐོབ། །མི་མཆོག་དབང་པོ་མི་དང་ལྷས་མཆོད་པ། །སྐྱེ་དང་རྒ་དང་འཆི་བའི་ནད་སྤངས་པ། །སྲིད་པ་སྟོང་དུ་མཐོང་བར་དཀའ་བ་ཡི། །ཐུབ་པ་ཁྱོད་ནི་དེང་མཐོང་འབྲས་བུ་ཡོད། །ཅེས་བརྗོད་ཅིང་ཞབས་ལ་ཕྱག་བྱས་ཏེ་ལན་གསུམ་བསྐོར་ནས་སླར་ལྷ་ཡུལ་དུ་སོང་ངོ༌། །ཕྱིར་ནང་དགེ་སློང་རྣམས་ཀྱིས་དེའི་ལས་ཀྱི་རྒྱུ་གསོལ་པ་ན།བཅོམ་ལྡན་འདས་ཀྱིས་འདི་ལ་འདས་པའི་ལས་ཀྱི་ཤས་ཀྱང་ཡོད། ད་ལྟར་བྱུང་བའི་ལས་ཀྱི་ཤས་ཀྱང་ཡོད་དེ། འདས་པའི་ལས་ནི་འདི་ཉིད་སྔོན་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་དགེ་སློང་བསླབ་པ་ལ་མ་གུས་ཤིང་གཡེལ་བར་གྱུར་ཏེ་བསླབ་གཞི་ཆེ་ཕྲ་དུ་མ་ལས་འགལ་བས་དུད་འགྲོའི་ནང་དུ་སྐྱེས་ཤིང༌། དེའི་ཚེ་བསླབ་གཞི་ཁ་ཅིག་བསྲུང་ཞིང་སྨོན་ལམ་བཏབ་པས་ད་ལྟར་ཆོས་ཐོས་ཤིང་བདེན་པ་མཐོང་བར་གྱུར་པའོ། །ད་ལྟར་བྱུང་བ་ནི། གླང་པོ་ཆེར་གྱུར་ནས་ང་ལ་བསྙེན་བཀུར་བྱས་ཏེ། སེམས་དགའ་བར་བྱེད་པ་དེས་ནི་ལྷའི་ནང་དུ་སྐྱེས་སོ་གསུངས། འདིས་ནི་ཚུལ་ཁྲིམས་མ་བསྲུངས་པའི་ཉེས་དམིགས་དང་བསླབ་གཞི་ཕྲ་མོ་བསྲུངས་པ་དང་སངས་རྒྱས་ལ་དད་པའི་ཕན་ཡོན་རྣམས་བསྟན་པའོ། །
༈ ཡང་གླིང་གཞི་མཉན་ཡོད་ན་བཞུགས་པའི་ཚེ། ཕྱིའི་རྒྱ་མཚོ་ཆེན་པོ་ན་ཀླུའི་རྒྱལ་པོ་དབྱིག་ཅེས་བྱ་བའི་བུ་དབྱིག་བཟང་ཞེས་བྱ་བ་ཡོད་དེ། ཀླུ་རྣམས་ཀྱི་ཆོས་ཀྱིས་ནི་ཉིན་དུས་གསུམ་མཚན་དུས་གསུམ་དུ་ལུས་ལ་བྱེ་ཚན་ལ་བབ་པས་སྡུག་བསྔལ་བར་འགྱུར་བ་ལས༑ བུ་དེས་ཕ་མ་ལ་དྲིས་པ། བདག་གིས་ཡུན་ཇི་སྲིད་ཅིག་གི་བར་འདིས་སྡུག་བསྔལ་མྱོང༌༑ ཕ་མས་ཇི་སྲིད་དུ་སྐལ་བ་མཉམ་པ་འདི་ཡོད་པ་དེ་སྲིད་དུའོ། །དེ་ནས་བུ་དེས་བལྟས་པས། ཀླུ་ཆེན་པོ་ཁ་ཅིག་བྱེ་ཚན་དེ་མི་འབབ་པར་མཐོང་ནས། ཡང་དྲིས་པ། ལོག་པར་ལྟུང་བར་འདྲ་ན་ཀླུ་ཆེན་པོ་འདི་དག་ལ་བྱེ་མ་མི་འབབ་ལ། བདག་ཅག་ལ་འབབ།ཕ་མས་ཀླུ་ཆེན་པོ་འདི་དག་ཆེ་བར་གྲགས་པ་ཡིན་ཏེ་དེས་མི་འབབ་བོ། །ཡང་བལྟས་པས་རང་ལས་དམན་པ་ཁ་ཅིག་ལའང་མི་འབབ་པར་མཐོང་ནས་དྲིས་པས། དེ་དག་གིས་སྐྱབས་འགྲོ་དང་བསླབ་གཞི་བླངས་པས་མི་འབབ་བོ། །དེ་ཐོས་པས་དགའ་ནས་སྐྱབས་འགྲོ་དང་བསླབ་གཞི་ག་ལས་བྱུང་དྲིས་པས། ཡུལ་དབུས་ན་སངས་རྒྱས་བྱོན་ཏེ་དེས་ནི་བདུད་རྩིའི་ཆར་འབེབས་པས་དེ་ལས་སོ། །བུས་སྨྲས་པ། ཡབ་ཡུམ་གྱིས་བདག་ལ་གནང་བ་སྩོལ་དང་བདག་དེར་ཕྱིན་ནས་བླང་བར་བགྱིའོ། །ཕ་མས་སྨྲས་པ། བུ་མ་ལེན་ཅིགལྷན་ཅིག་སྐྱེས་པའི་སྡུག་བསྔལ་འདི་ནི་ཆུང་གི། སྐྱབས་འགྲོ་དང་བསླབ་གཞི་བླངས་ཏེ་མ་བསྲུངས་ན་ངན་སོང་གསུམ་དུ་སྐྱེས་ཏེ། དེའི་སྡུག་བསྔལ་ནི་བཟོད་པར་དཀའ་འོ། །བུས་སྨྲས་པ།སྡུག་བསྔལ་འདི་ཞི་བའི་ཕྱིར་ཅི་ནུས་ཀྱིས་བསྲུང་བར་བགྱིའོ། །ཞེས་སྨྲས་ནས། ཀླུའི་བུ་དེས་ལྷའི་མེ་ཏོག་ཨུད་པ་ལ་དང་པདྨ་དང་ཀུ་མུ་དང་པདྨ་དཀར་པོ་རྣམས་ཀྱིས་ཐུུ་བ་བཀང་སྟེ༑ རྒྱ་མཚོའི་ནང་ནས་མི་སྣང་བར་གྱུར་ནས་རྒྱལ་བྱེད་ཀྱི་ཚལ་དུ་ཕྱིན་པ་དང༌། བཅོམ་ལྡན་འདས་ཀྱིས་འཁོར་མང་པོ་ལ་ཆོས་སྟོན་ཅིང་བཞུགས་པ་མཐོང་ངོ༌། །དེ་མཐོང་བ་དང་དགའ་བ་ཆེར་སྐྱེས་ཏེ་མེ་ཏོག་རྣམས་སྐུ་ལ་གཏོར་ཞིང་ཞབས་ལ་ཕྱག་བྱས་ནས། སྐྱབས་སུ་འགྲོ་བ་དང་བསླབ་པའི་གཞི་རྣམས་མནོས་ཏེ་ཆོས་ཉན་པས། དེའི་ཀླུའི་བྱེ་མ་མེད་པར་གྱུར་པས་ལྷག་པར་ཡང་དགའ་སྟེ་སངས་རྒྱས་འཁོར་དང་བཅས་པ་ལ་ཇི་སྲིད་འཚོའི་བར་དུ་ཡོ་བྱད་ཐམས་ཅད་སྟོབ་པར་ཞུས་པས། གཞོན་ནུ་གཞན་དག་ལ་ཡང་ཕན་གདགས་དགོས་ཀྱིས་ཐོངས་ཤིག ཅེས་བཀའ་སྩལ་ཏེ་མ་གནང་ངོ༌། དེ་ནས་བཅོམ་ལྡན་འདས་ཡུལ་མ་ག་དྷཱར་ལྗོངས་རྒྱུ་ཞིང་གཤེགས་པར་རིགས་ནས། དེའི་བར་གྱི་ལམ་ཀར་བསྙེན་བཀུར་བྱེད་པར་ཞུས་པར། ཅང་མི་གསུངས་པར་གནང་ངོ༌། དེ་ནས་ཀླུའི་བུ་དེས་མཉན་ཡོད་ནས་རྒྱལ་པོའི་ཁབ་ཀྱིས་བར་གྱི་ལམ་ཐོག་ཐག་གསེག་མ་ལ་སོགས་ཀྱི་རྡུལ་ཉལ་ཉིལ་དང་མི་གཙང་བའི་རིགས་ཐམས་ཅད་མེད་པར་བྱས་ཏེ། ས་གཞི་ཐམས་ཅད་ནེའུ་གསེང་སྔོན་པོས་ཁྱབ་ཅིང་སྤོས་ཀྱི་ཆག་ཆག་བཏབ་པ། ངོས་གཡས་གཡོན་དུ་མེ་ཏོག་དང་འབྲས་བུ་ཅན་གྱི་ཤིང་རྣམ་པ་སྣ་ཚོགས་པ་བྱ་རིགས་སྣ་ཚོགས་སྐད་སྙན་པར་སྒྲོགས་པས་གང་བ་མཚེའུ་དང་ལྡེང་ཀ་དང་རྫིང་རྣམས་མེ་ཏོག་སྣ་ཚོགས་པ་དང་ཆུ་བྱ་སྣ་ཚོགས་པས་མཛེས་པར་སྤྲུལ་ཏེ་ལམ་ཐོག་ཐག་ཏུ་བུམ་པ་བཅུད་ཀྱིས་བཀོད་པ་དང༌། གདུགས་དང་རྒྱལ་མཚན་བ་དན་རྔ་ཡབ་ལ་སོགས་པ་བསྒྲེངས་ཤིང་གློ་གཡས་གཡོན་དུ་གཟིམས་ཁྲི་དང་བླ་རེ་རིན་པོ་ཆེའི་དྲྭ་བ་དྲྭ་ཕྱེད་མེ་ཏོག་གི་ཆུན་འཕྱང་རྣམས་ཀྱིས་མཛེས་པར་སྤྲས་ཤིང་མི་མང་པོ་དག་ཀྱང་སྤྲུལ་ཏེ་སངས་རྒྱས་ལ་སོགས་པའི་དགེ་སློང་གི་དགེ་འདུན་རྣམས་ལ་གདུགས་རྩིབས་བརྒྱ་པ་དང་བླ་རེ་འཛིན་ཅིང་རྔ་ཡབ་ནོར་བུའི་ཡུུ་བ་ཅན་གཡོབ་པར་བྱེད་ལ་མེ་ཏོག་སྣ་ཚོགས་པའང་འཐོར་པར་བྱེད་དོ། །ཀླུའི་བུ་ཉིད་བཅོམ་ལྡན་འདས་ཀྱི་ཕྱིར་ལ་འབྲངས་ནས་སྤོས་དང་མེ་ཏོག་ལ་སོགས་པས་མཆོད་པར་བྱེད་ཅིང༌། ཕྱོགས་གང་དུ་མཉེལ་གསོ་བའམ་བཞུགས་པར་བཞེད་པའི་ཕྱོགས་དེར། གདན་ཁྲི་དང༌། གཞལ་མེད་ཁང་དང༌། ཁ་ཟས་རྣམ་པ་སྣ་ཚོགས་པ་སོགས་ཇི་ལྟར་བཞེད་པ་ཐམས་ཅད་མ་ཚང་བ་མེད་པར་བྱས་ཤིང་བསྙེན་བཀུར་ཕུལ་ཞིང་མཐར་གྱིས་རྒྱལ་པོའི་ཁབ་ཏུ་བྱོན་ཏེ། འོད་མའི་ཚལ་བྱ་ཀ་ལན་ད་ཀ་གནས་པར་བཞུགས་སོ། །དེར་ཡང་ཟླ་བ་གསུམ་གྱི་བར་དུ་བསྙེན་བཀུར་བྱེད་པ་ཞུས་པས་གནང་སྟེ། ཀླུའི་རྒྱལ་པོས་ཡོད་བྱད་ཐམས་ཅད་སྦྱར་ཞིང་བསྙེན་བཀུར་ལ་ཉིན་ཐ་མར་བཅོམ་ལྡན་འདས་ལ་རས་ཡུག་འབུམ་རི་བའི་ན་བཟའ་དང༌། དགེ་སློང་གཞན་རྣམས་ལའང་སོ་སོར་ཡོ་བྱད་ཐམས་ཅད་ཕུལ་ནས། སེམས་དད་པར་བྱས་ཏེ་སྤྱན་སྔར་འདུག་གོ ༑དེར་བཅོམ་ལྡན་འདས་ཞལ་འཛུམ་པར་མཛད་པས། ཀུན་དགའ་བོས་རྒྱུ་རྐྱེན་གསོལ་བ་ན། ཀླུའི་བུ་འདི་དགེ་བའི་རྩ་བ་འདིས་བསྐལ་པ་བརྒྱའི་བར་དུ་ལོག་པར་ལྟུང་བར་མི་འགྱུར་རོ། །བསྐལ་པ་བརྒྱའི་བར་དུ་ལྷ་དང་མི་རྣམས་ཀྱི་ནང་དུ་ཉིང་མཚམས་སྦྱོར་ཞིང་སྲིད་པ་ཐ་མ་པར་གྱུར་པ་ན་རང་སངས་རྒྱས་སྨོན་ལམ་ལེགས་པར་བཏབ་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །འདིས་ནི་སྐྱབས་སུ་འགྲོ་བ་དང་བསླབ་གཞི་བླང་བ་སྦྱིན་པའི་ཕན་ཡོན་རྣམས་བསྟན་པ་ཡིན་ནོ། །
༈ ཡང་གླེང་གཞི་ཡངས་པ་ཅན་དུ་བཞུགས་ཏེ། དེའི་ཚེ་གྲོང་གི་སྡེ་དཔོན་སེང་གེ་ཞེས་བྱ་བའི་ཆུང་མ་ལ་བུ་ཆགས་ནས། དེའི་མཐུས་བུད་མེད་དེའི་ལུས་ཐོག་ཐག་ནས་ཕྱི་སའི་དྲི་འབྱུང་ལ། ཕྱིས་ཟ་བའི་སེམས་ཅན་ཀྱང་སྐྱེས་པར་གྱུར་ཏེ། དེ་ཟླ་བ་དགུའམ་བཅུ་ལོན་པ་དང༌། དེའི་བུ་མི་སྡུག་པའི་རྣམ་གྲངས་བཅོ་བརྒྱད་དང་ལྡན་པ་ཞིག་བཙས་ནས། དེ་བཙས་མ་ཐག་ཏུ་ཁྱིམ་དེའི་ཐོག་ཐག་ཏུ་ཕྱི་སའི་དྲིས་གང་བར་གྱུར་ཏོ། །དེ་ནས་དེ་བཀྲུས་ཏེ་སྤོས་སྣ་ཚོགས་ཀྱིས་བྱུགས་ཀྱང་ཕྱི་སའི་དྲི་མེད་པར་མ་གྱུར་ནས། ཆུང་མས་སྡེ་དཔོན་སེང་གེ་ལ་བསྟན་མ་འདོད་པ་ལས་བུད་མེད་གཞན་ཞིག་གིས་བསྙད་པས་དེ་མི་དགའ་བར་གྱུར་ནས་ནམ་སྲོས་ཁྱི་ལ་སྦྱིན་ནམ་སྙམ་པ་ན། བར་སྐབས་དེར་སྡེ་དཔོན་སེང་གེ་དགེ་བའི་བཤེས་དང་འཕྲད་དེ་བཅོམ་ལྡན་འདས་ལས་ཆོས་ཐོས་པས་བདེན་པ་མཐོང་བར་གྱུར་ཏེ༑ དེས་བསམ་པ། སེམས་ཅན་འདི་ལས་ལས་སྐྱེས་ཏེ། འདི་ཆེར་བསྐྱེད་བསྲིངས་ནས་དཀོན་མཆོག་ལ་བསྙེན་བཀུར་བྱེད་བཅུག་ན་སྐྱེ་བ་གཞན་དུ་འདི་ལྟ་བུའི་ལུས་ངན་མི་ལེན་པར་འགྱུར་རོ་སྙམ་སྟེ་གསོས་ནས་ཆེར་སྐྱེས་པ་ནས་ཕས་བསོད་ནམས་ཀྱི་ལས་ལ་བསྐུལ་བས་དེས་ཀྱང་ཕའི་ངག་ཉན་དེ་དཀོན་མཆོག་ལ་བཀུར་སྟི་བྱེད་པར་གྱུར་ཏོ། །དེ་ནས་ཕྱི་ཞིག་ཁྱེའུ་དེས་ཕ་མ་ལ་གསོལ་ཏེ་སངས་རྒྱས་དགེ་འདུན་དང་བཅས་པ་ཁྱིམ་དུ་སྤྱན་དྲངས་ནས་བཤོས་དྲང་བའི་འོག་ཏུ་ཆོས་ཉན་པར་འཁོར་བ་ན། བཅོམ་ལྡན་འདས་ཀྱིས་དེའི་བསམ་པ་དང་བག་ལ་ཉལ་སོགས་ཐུགས་སུ་ཆུད་ནས་ཆོས་བསྟན་པས་ཁྱེའུ་དེ་སྟན་དེ་ལ་འཁོད་བཞིན་དུ་བདེན་པ་མཐོང་ནས། བདག་ལུས་འདི་ལྟ་བུར་མ་གྱུར་ན་སངས་རྒྱས་ཀྱི་བསྟན་པ་ལ་རབ་ཏུ་བྱུང་བར་བྱ་སྟེ་སྙམ་དུ་བསམ་པའི་མོད་ལ་ཁྱེའུ་དེའི་བྱད་བཞིན་མི་སྡུག་པ་དང་དྲི་མི་ཞིམ་པ་དེ་མེད་པར་གྱུར་པས་ལྷག་པར་ཡང་དགའ་སྟེ། བཅོམ་ལྡན་འདས་ལ་གསོལ་བས༑ སྟོན་པས་ཚུར་ཤོག་གིས་བསྙེན་པར་རྫོགས་ཏེ་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པས། སྔོན་འདས་པའི་དུས་ན། རི་ཁྲོད་ཀྱི་གྲོང་ཞིག་ན་བྲམ་ཟེ་གཟུགས་བཟང་ཞིང་ལྟ་ན་སྡུག་པ་ཞིག་གནས་པ་དེས་བྱད་གཟུགས་ཀྱི་དྲེགས་པས་དགེ་སྦྱོང་དང་བྲམ་ཟེ་ཐམས་ཅད་ལ་བརྙས་པར་བྱེད་པ་ལས། ནམ་ཞིག་བྲམ་ཟེ་དེ་ཁང་སྟེང་དུ་འདུག་པ་ན། རང་སངས་རྒྱས་ཞིག་གྲོང་ནས་བསོད་སྙོམས་བླང་སྟེ་སྒོ་དྲུང་ནས་བྱོན་པ་མཐོང་ནས། བྲམ་ཟེ་དེའི་མདུན་དུ་རྫའི་གྱོ་མོ་ཕྱི་སས་གང་བ་ཞིག་འདུག་པ་དེ་རྐང་པས་ཕུལ་ནས་རང་སངས་རྒྱས་ཀྱི་སྟེང་དུ་བོར་བས་དེའི་གོས་དང་ལུས་དང་ལྷུང་བཟེད་ཐམས་ཅད་གོས་པར་གྱུར་ཏེ། རང་སངས་རྒྱས་དེས་ཡར་བལྟས་པ་དང་བྲམ་ཟེ་དེ་དགའ་ཆེས་ནས་བཞིན་མི་སྡུག་པར་བསྒྱུར་ཏེ་ལུས་ཀྱི་ལས་ཀྱིས་ཐོ་བཙམས་སོ༑ ༑དེར་རང་སངས་རྒྱས་དེ་དེ་ལ་ཐུགས་བརྩེ་བའི་སླད་དུ། ནམ་མཁའ་ལ་འཕགས་ཏེ་རྫུ་འཕྲུལ་སྣ་ཚོགས་པ་བསྟན་པས། སོ་སོ་སྐྱེ་བོ་ནི་རྫུ་འཕྲུལ་གྱིས་མྱུར་དུ་དད་པ་སྐྱེ་བར་འགྱུར་བས་ན། རབ་ཏུ་དད་ནས་འགྱོད་པས་ཕྱག་འཚལ་ཞིང་ཁྱིམ་དུ་སྤྱན་དྲངས་པ་ན་རང་སངས་རྒྱས་དེ་ཡང་ཐུགས་བརྩེ་བས་ས་ལ་བབ་སྟེ་དེའི་ཁྱིམ་དུ་བྱོན་པ་ན་བྲམ་ཟེ་དེས་གོས་རྣམས་ཕུད་ནས་སྐུ་ལ་ཁྲུས་བྱས་ཤིང་སྤོས་ཀྱིས་བྱུགས་ནས་ཆོས་གོས་གསར་དུ་ཕུལ་ཞིང༌། བཟའ་བཅའ་ཇི་ལྟར་བཞེད་པ་ཕུལ་ནས་ཞབས་ལ་ཕྱག་བྱས་ཏེ་བཟོད་པར་གསོལ་ནས། བདག་གིས་ཡོན་གནས་འདི་ལྟ་བུ་ལ་གནོད་པ་བྱས་པའི་འབྲས་བུ་མི་མྱོང་ཞིང་གང་དུ་སྐྱེས་པར་ཕྱུག་ཅིང་ནོར་མང་བ་དང༌། འདི་བས་ཀྱང་ཆེས་ཁྱད་པར་དུ་འཕགས་པའི་སྟོན་པ་དང་ཕྲད་ནས་མཉེས་པར་བྱས་ཏེ་ཡོན་ཏན་འདི་ལྟ་བུ་ཐོབ་པ་དང༌། གལ་ཏེ་ལས་ཀྱི་འབྲས་བུ་མི་སྡུག་པ་མྱོང་ནའང༌། དེ་རབ་ཏུ་བྱུང་བར་འདོད་པའི་མོད་ལ་བྱང་བར་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་བྲམ་ཟེ་དེ་ནི་སེང་གེའི་བུ་འདི་ཡིན་ཏེ། ལས་དེས་གང་དུ་སྐྱེས་པར་མི་སྡུག་པའི་མཚན་མ་བཅོ་བརྒྱད་དང་ལྡན་ཞིང་ལུས་ལ་ཕྱི་སའི་དྲི་བྲོ་བར་གྱུར་ལ༑ སླར་བསྙེན་བཀུར་བགྱིས་ཤིང་སྨོན་ལམ་བཏབ་པས་སྨོན་པ་བཞིན་གྱི་འབྲས་བུ་ཐོབ་བོ་གསུངས། དེ་ནས་དགེ་སློང་རྣམས་ཀྱིས་སྡེ་དཔོན་སེང་གེའི་ལས་ཀྱི་རྒྱུ་ཞུས་པས། སྔོན་སངས་རྒྱས་འོད་སྲུང་གི་བསྟན་པ་ལ་དགེ་བསྙེན་དུ་གྱུར་ཏེ། སྦྱིན་པ་དག་བྱིན་བསོད་ནམས་དག་བསགས། ཚེ་གཅིག་ཏུ་སྐྱབས་འགྲོ་དང་བསླབ་གཞི་རྣམས་བསྲུངས་ནས་འཆི་ཁར་སྨོན་ལམ་བཏབ་པའི་རྒྱུ་དེས་གང་དང་གང་དུ་སྐྱེས་པ་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཏེ། ད་ལྟར་ཡང་སངས་རྒྱས་མཉེས་པར་བྱས་ཏེ་མི་མཉེས་པར་མ་བྱས་སོ་གསུངས། འདིས་ནི་རིགས་གཟུགས་ཀྱི་དྲེགས་པས་གཞན་ལ་བརྙས་པ་སོགས་ཀྱི་ཉེས་དམིགས་དང་སྦྱིན་པ་དང་བསླབ་གཞི་སྲུང་བའི་ཕན་ཡོན་བསྟན་པའོ། །
༈ ཡང་གླེང་གཞི་མཉན་ཡོད་ན་བཞུགས་ཏེ། དེའི་ཚེ་མུ་གེ་ཆེན་པོ་བྱུང་ནས་སློང་མོ་བ་རྣམས་ཀྱིས་ཁ་ཟས་མི་རྙེད་པར་གྱུར་ཏོ། །སྐབས་དེར་བཅོམ་ལྡན་འདས་ཟླ་བ་གསུམ་གྱི་བར་དུ་ནང་དུ་ཡང་དག་འཇོག་ལ་བཞུགས་ཏེ། གསོ་སྦྱོང་གི་དུས་དང་ཞལ་ཟས་སྐྱེལ་བའི་སྐབས་མ་གཏོགས་སུ་ཡང་མདུན་དུ་འགྲོར་མེད་དོ། །དེར་ལྷས་བྱིན་གྱིས། ད་ནི་བདག་གི་དགེ་སྦྱོང་གཽ་ཏ་མའི་ཉན་ཐོས་ཀྱི་དགེ་འདུན་མཐུན་པའི་དབྱེན་བྱ་བ་དང་འཁོར་ལོའི་དབྱེན་བྱ་བའི་དུས་ལ་བབ་བོ་སྙམ་ནས། དགེ་སློང་རྣམས་ལ་སྨྲས་པ། བཙུན་པ་རྣམས་དགེ་སྦྱོང་གཽ་ཏ་མ་ཉན་ཐོས་རྣམས་ལ་ཇི་ལྟར་བྱས་པ་ལ་གཟིགས། གང་གི་ཚེ་དགེ་སློང་རྣམས་ལ་ཡོ་བྱད་ཐམས་ཅད་ཀྱིས་བསྟབ་དགོས་པར་གྱུར་པའི་ཚེ་ནང་དུ་ཡང་དག་པར་འཇོག་ལ་གནས་ཤིང་འདུག་གིས། དགེ་སློང་དག་ཚུར་ཤོག་བདག་གི་ཐད་དུ་འཁོད་ཅིག་དང་བདག་གི་ཁྱེད་རྣམས་ཡོ་བྱད་ཐམས་ཅད་ཀྱིས་བསྟབ་བོ། །དེར་དགེ་སློང་ལྔ་བརྒྱ་ཙམ་གྱིས་དེའི་ཚིག་ཉན་ཏེ་འཁོད་པ་ན། ལྷས་བྱིན་གྱིས་བརྟུལ་ཞུགས་ལྔ་བསྒྲགས་ཏེ། འོ་མ་དང༌༑ ཤ་དང༌། ལན་ཚྭ་སྤོང་བ་གསུམ་དང༌། གོས་དྲས་ཤིང་དྲུབ་པ་མི་གྱོན་པ་དང༌། གྲོང་གི་མཐའ་ན་གནས་པ་སྟེ། གང་དག་བརྟུལ་ཞུགས་ཀྱི་གཞི་ལྔ་པོ་འདི་ལེན་པར་འདོད་ཅིང་འཐད་པར་སེམས་པ་དང༌། དགེ་སྦྱོང་གཽ་ཏ་མའི་ཐད་ནས་འབྱེ་བ་དང༌། གཞན་དུ་འགྲོ་བ་དང་འབྲལ་བར་འདོད་པ་དག་གིས་ཚུལ་ཤིང་ལོངས་ཤིགས་ཅེས་བྱས་པས་དགེ་སློང་ལྔ་བརྒྱ་པོས་ཚུལ་ཤིང་བླངས་སོ། །དེ་ནས་དགེ་སློང་ལྔ་བརྒྱ་པོ་ལྷས་བྱིན་གྱིས་ཁྲིད་དེ། ཁྱིམ་བྱ་བའི་ཀུན་དགའ་ར་བ་ཞེས་བྱ་བར་སོང་ནས་སློབ་མའི་མཆོག་ཀོ་ཀ་ལི་ཀ་དང་ཁན་ད་དྲ་བ་བྱ་དང་ཀ་ཏ་མོར་ཀ་དང་རྒྱལ་དང་རྒྱ་མཚོས་བྱིན་རྣམས་གཡས་གཡོན་གྱི་གྲལ་དུ་བཞག་སྟེ་རང་ཉིད་གུང་ན་འདུག་ཅིང་སྟོན་པའི་ཚུལ་ལྟར་འཆོས་པར་བྱེད་དེ། ང་ནི་བདག་གིས་དགེ་འདུན་མཐུན་པའི་དབྱེན་དང་འཁོར་ལོའི་དབྱེན་ཡང་བྱས་ཟིན་ཏོ་སྙམ་དུ་འཁོད་དོ༑ ༑དེའི་ཚེ་དགེ་སློང་རྣམས་ཀྱི་རྣལ་འབྱོར་ཡང་མེད་ཡིད་ལ་བྱེད་པ་ཡང་མེད་ལུང་ནོད་པ་དང༌། ཁ་ཏོན་བྱེད་པ་ཡང་མེད་ལ། མདོ་སྡེ་སེམས་པ་དང་འདུལ་བ་སེམས་པ་དང་ཆོས་མངོན་པ་སེམས་པ་ཡང་མི་དྲན་ཏེ་དགེ་བའི་ཕྱོགས་ཐམས་ཅད་ཀྱི་བར་ཆད་དུ་གྱུར་ཏོ༑ ༑དེའི་ཚེ་དགེ་སློང་རྣམས་ཀྱིས་བཙུན་པ་བཅོམ་ལྡན་འདས་ཀྱིས་ཕྲིན་ལས་ཅི་ཞིག་མཛད་མཛད་ནས། དེའི་རྣམ་སྨིན་གྱིས་དགེ་འདུན་ཕྱེ་བར་གྱུར་པ་ལགས་ཅེས་གསོལ་བ་དང་བཀའ་སྩལ་པ། དགེ་སློང་དག་ང་ཉིད་ཀྱིས་སྔོན་གྱིས་ཚེ་རབས་གཞན་དག་ཏུ་གདོན་མི་ཟ་བར་འོང་བའི་ལས་དེ་བྱས་ཤིང་བསགས་པས་ན། ང་ཉིད་ཀྱི་ལས་བྱས་ཤིང་བསགས་པ་དེ་དག་གཞན་སུ་ཞིག་གིས་ཉམས་སུ་མྱོང་བར་འགྱུར་ཏེ། སྔོན་འདས་པའི་དུས་གྲོང་ཁྱེར་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བས་རྒྱལ་པོ་བྱེད་དེ། དེའི་ཚེ་ཡུལ་དེའི་དྲང་སྲོང་གི་གནས་ཤིག་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་གཡོག་འཁོར་ལྔ་བརྒྱ་ཡོད་པ་ཞིག་རྟེན་ཅིང་གནས་སོ། །དེ་ནས་ཕྱི་ཞིག་ན་ལྷོ་ཕྱོགས་ནས་རིག་པའི་གནས་བཅོ་བརྒྱད་ཀྱི་ཕ་རོལ་ཏུ་ཕྱིན་པའི་བྲམ་ཟེ་ཞིགའཁོར་ལྔ་བརྒྱ་དང་བཅས་དེར་འོངས་ནས་འཁོར་རྣམས་ལ་གསང་སྔགས་སློབ་པར་བྱེད་དོ། །དེ་མཐོང་བ་དང་དྲང་སྲོང་གི་འཁོར་རྣམས་འོངས་ནས་བྲམ་ཟེ་དེ་ལ་ཁ་ཏོན་བསླབ་པར་ཞུས་པ་ན། བྲམ་ཟེ་དེས། ང་ནི་གཞན་གྱི་སློབ་མ་ལ་སློབ་པར་མི་བྱེད་དོ། །ཞེས་སྨྲས་ནས་བསླབ་ཏུ་མ་འདོད་པས་དྲང་སྲོང་གི་འཁོར་དེ་དག་གིས་དྲང་སྲོང་དེ་བོར་ནས་བྲམ་ཟེའི་ཐད་དུ་ཕྱིན་པ་ན་དེས་ཀྱང་དེ་དག་གིས་ཟས་དང་ཁ་ཏོན་བསླབས་པས་བསྡུས་སོ། །དེའི་དུས་ཀྱི་བྲམ་ཟེ་དེ་ནི་ང་ཉིད་ཡིན་ཏེ། དེའི་ཚེ་དྲང་སྲོང་དེའི་འཁོར་གྱི་དབྱེན་བྱས་པའི་ལས་དེའི་རྣམ་སྨིན་གྱིས་ལོ་འབུམ་ཕྲག་མང་པོར་སེམས་ཅན་དམྱལ་བའི་སྡུག་བསྔལ་མྱོང་ཞིང༌། དེ་ནས་ཀྱང་གང་དུ་སྐྱེས་པ་དེར་འཁོར་རྣམས་ཕྱེ་བར་གྱུར་ལ། ད་ལྟར་གྱི་དུས་སུའང་དེའི་རྣམ་པར་སྨིན་པས་ལྷས་བྱིན་གྱིས་ང་འཁོར་དང་ཕྱེ་བ་ཡིན་ནོ་གསུངས། འདིས་ནི་གཞན་གྱི་འཁོར་ཁ་དྲངས་ཤིང་འབྱེད་པར་བྱེད་པའི་རྣམ་སྨིན་གྱི་འབྲས་བུ་བསྟན་པའོ། །
༈ ཡང་གླེང་གཞི་མཉན་ཡོད་ན་བཞུགས་ཏེ། དེའི་ཚེ་དགོན་པའི་ནགས་ཁྲོད་ཅིག་ན་བཀོད་མའི་ཆུ་འཁྱིལ་བའི་མཚེའུ་ཞིག་ཀྱང་ཡོད་དེ། དེ་ན་དྲང་སྲོང་ལྔ་བརྒྱ་ཙམ་རྟེན་ཅིང་དཀའ་ཐུབ་སྤྱོད་དོ། །དེ་ནས་བཅོམ་ལྡན་འདས་ཀྱིས་དེ་དག་འདུལ་བའི་དུས་ལ་བབ་པར་གཟིགས་ནས་མཉན་ཡོད་ནས་མི་སྣང་བར་གྱུར་ཏེ། ནགས་ཁྲོད་དེར་གཤེགས་པ་དང༌།དྲང་སྲོང་ལྔ་བརྒྱ་པོས་མཐོང་ནས། དེ་དག་གིས། དགེ་སྦྱོང་གཽ་ཏ་མ་གཡེལ་བ་མང་དུ་ལེན་ཅིང་འཚོ་བ་སྤོང་བ་བཏང་བ་དེ་འདིར་འོངས་ཀྱིས། བདག་ཅག་གིས་ལག་བརྡས་སྤྱིལ་བོ་བསྟན་པ་མ་གཏོགས་པར་དེ་ལ་གཏམ་སྨྲ་བར་མི་བྱའོ། །ཞེས་སྨྲས་ཏེ་ཅང་མི་ཟེར་བར་འཁོད་དོ། །དེ་ནས་བཅོམ་ལྡན་འདས་དྲུང་དུ་བྱོན་ཏེ་ཐམས་ཅད་ལ་བཀའ་སྩལ་ཡང་ལག་བརྡས་སྤྱིལ་བོ་བསྟན་པ་ཙམ་ལས་ལན་མི་གསོལ་བར་གྱུར་པས། སྤྱིལ་བོའི་ནང་དུ་རྩྭ་བཏིང་བ་ལ་བཞུགས་ནས་དེ་དག་དྲང་བའི་ཕྱིར་བཀོད་མའི་ཆུ་འཁྱིལ་བའི་མཚེའུ་དེ་བསྐམ་པར་བྱིན་གྱིས་བརླབས་སོ། །དེ་ནས་དྲང་སྲོང་དག་གིས་དེ་མཐོང་ནས་མྱ་ངན་གྱིས་གདུང་སྟེ་ལྷ་ལ་གསོལ་པ་བཏབ་པས། ལྷས་གཟུགས་བསྟན་ཏེ། བཅོམ་ལྡན་འདས་ལ་སྐྱབས་སུ་འགྲོ་བར་བསྐུལ་བས་དེ་དག་དགའ་ནས་བཅོམ་ལྡན་འདས་ཀྱི་དྲུང་དུ་ཕྱིན་ནས་བཟོད་པར་གསོལ་ཞིང་ཆོས་མཉན་པའི་ཕྱིར་སྤྱན་སྔར་འདུག་པ་ན་དེ་དག་གི་བསམ་པ་དང་བག་ལ་ཉལ་སོགས་ཐུགས་སུ་ཆུད་ནས་དེ་དང་མཐུན་པའི་ཆོས་བསྟན་པས། དྲང་སྲོང་ལྔ་བརྒྱ་པོ་སྟན་ལ་འཁོད་བཞིན་དུ་བདེན་པ་རྟོགས་པའི་མོད་ལ་ཕྱིར་མི་འོང་གི་འབྲས་བུ་མངོན་དུ་བྱས་སོ། །དེ་ནས་དེ་དག་སྟོན་པས་ཚུར་ཤོག་གིས་བསྙེན་པར་རྫོགས་ནས་ལུང་ཕོག་ཅིང༌༑ དེ་དག་གིས་ཀྱང་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་བཅོམ་ལྡན་འདས་རྒྱལ་བྱེད་ཀྱི་ཚལ་དུ་གཤེགས་ཤིང༌། དགེ་སློང་ལྔ་བརྒྱ་པོ་ནགས་ཁྲོད་དེར་འཁོད་པ་ལ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་ཐོས་ནས། དེར་གཙུག་ལག་ཁང་བརྩེགས་ཤིང་བསྙེན་བཀུར་བར་བྱས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པས། འདི་རྣམས་སྔོན་སངས་རྒྱས་འོད་སྲུང་གི་བསྟན་པ་ལ་དགེ་སློང་དུ་གྱུར་ཏེ་ཚུལ་ཁྲིམས་ཡང་དག་པར་བསྲུང་ཞིང་འཆི་ཁར་སྨོན་ལམ་བཏབ་པའི་འབྲས་བུ་ཡིན་པར་གསུངས་སོ༑ ༑
༈ ཡང་གླེང་གཞི་མཉན་ཡོད་ན་བཞུགས་པའི་ཚེ། གྲོང་དེ་ན་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་ལ་འགྲན་བཟོད་པ་ཞིག་ལ། ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། དེ་ཉིད་ཆེར་སྐྱེས་ཏེ་ཡིག་རྩིས་དང་བརྟག་པ་བརྒྱད་སོགས་ལ་ཤིན་ཏུ་བྱང་བར་གྱུར་ཅིང༌། དེ་ཉིད་དགུན་དང་སོས་ཀ་དང་དབྱར་གསུམ་དུ་སྡོད་གནས་ཀྱི་ཁྱིམ་ཁ་གསུམ་དུ་བརྩིགས་ཤིང༌། སྐྱེད་མོས་ཚལ་གསུམ་དང་ཆུང་མ་ཡང་གསུམ་བླངས་ཏེ་ཁང་བཟང་གི་སྟེང་ན་འདུག་ཅིང་བུད་མེད་འབའ་ཞིག་གི་རོལ་མོས་རྩེ་ཞིང་དགའ་མགུར་སྤྱོད་དེ་རང་གི་བསོད་ནམས་ཀྱི་འབྲས་བུ་མྱོང་ངོ༌། །དེ་ནས་ཕྱི་ཞིག་ན་དཔྱིད་ཀྱི་དུས་སུ་བབ་སྟེ་སྐྱེད་མོས་ཚལ་གྱི་ནགས་ཁྲོད་དུ་གཡོག་འཁོར་དང་བཅས་པ་དོང་ནས་རྩེ་ཞིང་གནས་པའི་ཚེ། བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་གཟིགས་ནས། སྐྱེད་མོས་ཚལ་དེ་དང་ཉེ་བ་ཞིག་ཏུ་སྐྱེད་མོས་ཚལ་གཅིག་སྤྲུལ་ནས་དེར་འཁོར་མང་པོ་ལ་ཚངས་པའི་གསུང་གིས་ཆོས་སྟོན་པར་མཛད་དོ། །དེ་ནས་ཁྱིམ་བདག་གི་བུ་དེ་སངས་རྒྱས་ཀྱི་གསུང་གི་གདངས་དེ་ཐོས་པས། སྔོན་ཆད་འདི་ལྟ་བུ་མ་ཐོས་པས་སུ་ཡིན་བལྟ་བར་བྱའོ་སྙམ་དུ་འཁོར་དང་བཅས་པ་སྐྱེད་མོས་ཚལ་ཅིག་ཤོས་ཀྱི་ལོགས་སུ་ཕྱིན་པས། སངས་རྒྱས་ཀྱི་མཚན་དཔེའི་སྐུ་མཐོང་བ་ན་སྔོན་གྱི་དགེ་བའི་རྩ་བའི་མཐུས་དགེ་སློང་བསམ་གཏན་ལ་གནས་པའི་བདེ་བ་ལས་ཁྱད་པར་དུ་འཕགས་པའི་དགའ་བ་དང་བདེ་བ་སྐྱེས་ཏེ་ཕྱག་བྱས་ནས་ཆོས་ཉན་པར་འཁོད་པ་ན། བཅོམ་ལྡན་འདས་ཀྱིས་ཀྱང་དེའི་ཁམས་དབང་དང་མཐུན་པར་ཆོས་བསྟན་པས། ཁྱིམ་བདག་གི་བུ་དེ་སྟན་དེ་ཉིད་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་བོ། །དེ་ནས་དེས་ཕ་མ་ལ་ཞུས་ཏེ། སྟོན་པས་ཚུར་ཤོག་གིས་བསྙེན་པར་རྫོགས་ཤིང་ལུང་ཕོག་པས་དགྲ་བཅོམ་པ་མངོན་དུ་བྱས་ཏེ། དེས་ཕ་མ་གཉིས་པོའང་བདེན་པ་རྣམས་ལ་བཀོད་དེ་སྦྱིན་པ་དང་སྦྱིན་པའི་བགོ་བཤའ་རྣམས་ལ་ཡང་བཙུད་ནས་ཁྱིམ་དེ་ཆུ་དོང་ལྟ་བུར་གྱུར་པར་བྱས་སོ། །དེ་ནས་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས། འདི་སྨོན་ལམ་གྱི་དབང་ལས་གྱུར་ཏེ་སྔོན་བྱུང་བ་འདས་པའི་དུས་ན་བསྐལ་པ་དགུ་བཅུ་རྩ་གཅིག་པ་ལ་སྐྱེ་དགུའི་ཚེ་ལོ་བརྒྱད་ཁྲི་ཐུབ་པ་ན་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ཏེ་མྱ་ངན་ལས་འདས་པར་གྱུར་པ་ན༑ གྲོང་ཁྱེར་གཉེན་ལྡན་གྱི་རྒྱལ་པོས་དེའི་སྐུ་གདུང་གི་མཆོད་རྟེན་བརྩེགས་ཏེ་མཆོད་རྟེན་ལ་སྲོག་ཤིང་གཟུགས་པར་བསམས་ནས་དེར་སྐྱེ་བོ་ཕལ་པོ་ཆེ་འདུས་པ་དང༌། རྒྱལ་པོ་དེས་མཆོད་རྟེན་འདི་ལ་ནོར་མང་དུ་བསྐྱེད་པར་བྱེད་པ་དེ་མཆོད་རྟེན་འདི་ལ་སྲོག་ཤིང་ཚུགས་ཤིག་ཅེས་བསྒོའོ། །དེ་ཁྱིམ་བདག་ཅིག་གི་བུས་ཐོས་ཏེ། བདག་གིས་མཆོད་རྟེན་འདི་ལ་ནོར་ཆེས་མང་དུ་བསྐྱེད་དེ་སྲོག་ཤིང་གཟུགས་པར་བྱ་ན། བདག་ལ་དེ་ཙམ་གྱི་འབྱོར་པ་དག་ནི་མེད་ཀྱིས་བདག་གི་ཉེ་དུ་རྣམས་ཀྱི་ཐད་དུ་སོང་ལ་བཙལ་ཏེ་ནོར་བསྐྱེད་པར་བྱའོ་སྙམ་ནས་ཉེ་དུ་རྣམས་ཀྱི་སར་ཕྱིན་ནས་སྨྲས་པས། དེ་དག་གིས་ཀྱང་ཇི་ཙམ་བསྐྱེད་པ་དེ་སྙེད་སྦྱིན་པར་ཁས་བླངས་སོ། །དེ་ནས་ཁྱེའུ་དེ་དང་རྒྱལ་པོ་གཉིས་འགྲན་པར་བྱས་ཏེ་གོང་ནས་གོང་དུ་བསྐྱེད་དེ། གསེར་བྱེ་བ་དྲུག་ཅུའི་བར་བསྐྱེད་དོ། །དེ་ནས་གཞི་དེ་ལས་རྒྱལ་པོ་དེ་མི་དགའ་ཞིང་སེམས་ཁོང་དུ་ཆུད་པ་ལ། བློན་པོ་རྣམས་ཀྱིས་སྤྲོ་བ་བསྐྱེད་ནས་ནོར་གང་དགོས་སོ་སོ་ནས་ཕུལ་བར་ཞུས་ཤིང༌། ཁྱེའུ་དེ་ལ་ཡང་གཉེན་འདུན་རྣམས་ཀྱིས།རྒྱལ་པོ་འདིའི་ཐུགས་བསྲུང་དགོས་ཀྱིས་རྒྱལ་པོ་དང་མ་འགྲན་ཅིག་ཅེས་བྱས་པས་དེས་ཀྱང་བཞག་གོ །དེར་རྒྱལ་པོ་ཡང་དགའ་བར་གྱུར་ནས་ཁྱེའུ་དེ་ལ་ཡང་ནོར་མང་དུ་བྱིན་ཅིང་མཆོད་རྟེན་དེའི་སྲོག་ཤིང་བཙུགས་ནས་མཐར་ཕྱིན་པར་བྱས་ཏེ་དུས་སྟོན་ཀྱང་བྱས་སོ། །དེ་ནས་ཁྱིམ་བདག་གི་བུ་དེས་མཆོད་རྟེན་ལ་བསྔོས་པའི་གསེར་བྱེ་བ་དྲུག་ཅུ་པོ་འདི་བདག་ཉིད་ཀྱིས་ལོངས་སྤྱད་པར་མི་ཕོད་པས་མཆོད་རྟེན་འདི་ཉིད་ལ་ཐམས་ཅད་འབུལ་བར་བྱའོ་སྙམ་ནས། ཁྱེའུ་དེ་ཉེ་དུ་དང་བཅས་པས་མཆོད་རྟེན་དེ་ལ་བཀུར་སྟི་ཆེན་པོ་བྱས་ཏེ། བདག་གང་དུ་སྐྱེས་པ་དེར་ཕྱུག་ཅིང་ནོར་མང་ལ་རིགས་མཐོ་ཞིང་གཟུགས་བཟང་བ་དང་སྟོན་པ་འདི་ལྟ་བུ་དང་ཕྲད་ནས་རབ་ཏུ་བྱུང་ཞིང་དགྲ་བཅོམ་པའི་གོ་འཕང་ཐོབ་པར་གྱུར་ཅིགཅེས་སྨོན་ལམ་བྱས་ཤིང༌། ཉེ་དུ་རྣམས་ཀྱིས་ཀྱང༌། བདག་ཅག་རྣམས་ཀྱང་ཁྱོད་ཁོ་ན་ལ་བརྟེན་ནས། སྟོན་པ་འདི་ལྟ་བུ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་བྱས་སོ། །དེའི་དུས་ཀྱི་ཁྱིམ་བདག་གི་ཁྱེའུ་དེ་ནི་འདི་ཉིད་ཡིན་ཏེ་ལས་ཀྱི་རྒྱུ་དེས་གང་དང་གང་དུ་སྐྱེས་ཀྱང་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ནས། གཟུགས་བཟང་ཞིང་ལྟ་ན་སྡུག་ལ་མཛེས་པར་གྱུར་ཏེ། ད་ལྟར་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་དུས་ཀྱི་ཉེ་དུ་རྣམས་ཀྱང་ད་ལྟར་གྱི་ཉེ་དུ་འདི་རྣམས་ཏེ༑ ང་ཉིད་མཉེས་པར་བྱས་ཏེ་མི་མཉེས་པར་མ་བྱས་སོ་གསུངས། འདིས་ནི་དཀོན་མཆོག་མཆོད་པ་སོགས་སྦྱིན་པའི་འབྲས་བུ་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཡུལ་གར་ག་ཞེས་བྱ་བར་ལྗོངས་རྒྱུ་ཞིང་གཤེགས་པ་ལས།ཤི་ཤུ་མ་རིའི་རི་ལ་བྱོན་ནས། འཇིགས་བྱེད་ཀྱི་ཚལ་རི་དྭགས་ཀྱི་ནགས་ན་བཞུགས་སོ། །དེའི་ཚེ་ཡུལ་དེ་ན་ཁྱིམ་བདག་རྣམ་སྲས་ཀྱི་ནོར་དང་ལྡན་པ་ཞིག་གི་ཆུང་མ་ལ་ཁྱེའུ་མི་སྡུག་པའི་སྣ་གྲངས་བཅོ་བརྒྱད་དང་ལྡན་པ་ཞིག་བཙས་པས་ཕ་མ་གཉིས་ཤིན་ཏུ་སྡུག་བསྔལ་བར་གྱུར་ཏེ། ཕས་ཁྱི་ལ་སྦྱིན་པར་བརྩམས་ཀྱང༌། མ་དེས་ལྐོག་ཏུ་གསོས་ཏེ་ཆེར་སྐྱེས་པ་ན་མིང་མི་སྡུག་པར་བཏགས་ནས་ཁྱིམ་ནས་བསྐྲད་དོ། །དེ་བཀྲེས་སྐོམ་གྱིས་ལུས་རིད་པར་གྱུར་ཏེ་མཁར་བ་ཐོགས་ནས་སློང་དུ་ཕྱིན་པ་ན། གྲོང་མིའི་བྱིས་པ་རྣམས་ཀྱིས་དེ་ལ་ཁུ་ཚུར་དང་ཐལ་ལྕག་དབྱུག་པ་དང་བོང་བ་རྣམས་ཀྱི་བརྡེགས་ཏེ་འདྲེ་འོངས་སོ། །ཞེས་སྐྲོད་པར་བྱེད་དོ། །དེ་ནས་དེ་གྲོང་དུ་འགྲོ་མ་ནུས་ནས་སྐྱེད་མོས་ཚལ་གྱི་ནང་དུ་སློང་བར་ཕྱིན་པ་དང༌། དེ་དག་གིས་ཀྱང་འདྲེ་ཡིན་ནོ་སྙམ་ནས་བརྡུང་ཞིང་བསྐྲད་དོ། །དེ་ནས་དེ་མི་ལ་འཇིགས་ནས་ཉིན་པར་ཚལ་གྱིས་གསེབ་ཏུ་ཡིབ་ཅིང༌། མུན་རུབ་པ་ན་སྐྱེད་མོས་ཚལ་དེ་དང་དེ་དག་ཏུ་སོང་ནས་དེ་དག་ཏུ་ཁ་ཟས་བྲུལ་བ་དག་བཙལ་ཏེ་དེ་ཙམ་གྱིས་འཚོ་བར་བྱེད་དོ། །དེ་སྲིད་པ་ཐ་མ་པ་ཡིན་པས་སྲོག་དང་ནི་བྲལ་བར་མ་གྱུར་ཏོ། །དེར་བཅོམ་ལྡན་འདས་ཀྱི་ཡེ་ཤེས་ཀྱིས་གཟིགས་པས་དེ་ཉིད་འདུལ་བའི་དུས་ལ་བབ་པར་དགོངས་ཏེ། བཅོམ་ལྡན་འདས་ཉིད་དེ་བས་ཀྱང་ཆེས་མི་སྡུག་པ་ཞིག་ཏུ་སྤྲུལ་ཏེ་བཟའ་བ་དང་བཅའ་བས་གྱོ་མོ་བཀང་ནས་ས་ཕྱོགས་དེར་གཤེགས་པས་མི་སྡུག་པས་ཐག་རིང་མོ་ནས་མཐོང་སྟེ། འདིས་ཀྱང་བརྡུང་འོང་ངོ་སྙམ་སྟེ་བྲོས་པར་བརྩམས་ཀྱང་དེ་བྲོས་མི་ནུས་པར་བྱིན་གྱིས་བརླབས་སོ། །དེ་ནས་དེས་ཕྱིར་ལོག་སྟེ་འདི་སུ་ཡིན་པ་ལྟ་བར་བྱའོ་སྙམ་སྟེ་འོང་བ་ན། སྤྲུལ་པ་དེ་མི་སྡུག་པ་ལ་བྲོས་པའི་ཚུལ་བསྟན་པས། མི་སྡུག་པས་སྨྲས་པ༑ ཁྱོད་བདག་ལ་ཅི་ཕྱིར་འབྲོས། སྤྲུལ་པས། བདག་སྔོན་ལས་ཀྱི་ལུས་འདི་འདྲ་བར་གྱུར་པས་ཁྱོད་ཀྱིས་འདྲེ་ཡིན་ནམ་སྙམ་སྟེ་བརྡུང་གིས་དོགས་སོ། །མི་སྡུག་པས། བདག་ཀྱང་དེ་འདྲ་བར་གྱུར་ནས་མིས་བརྡེགས་པས་སྐྲག་ནས་ཚང་ཚིང་འདིར་ཞུགས་ཀྱིས་ཁྱོད་ཀྱང་ཚུར་ཤོག་དང་ལྷན་ཅིག་ཏུ་འགྲོགས་པར་བྱའོ། །སྤྲུལ་པས་ཀྱང་དེ་ལྟར་བྱའོ་ཞེས་སྨྲས་ཏེ་དེར་སོང་བས་དེ་ལ་ཁ་ཟས་ཀྱི་བགོ་བཤའ་བྱས་པས། དེ་འགྲངས་ཤིང་ངོམས་ལ་དབང་པོ་བརྟས་ནས་སྤྲུལ་པ་དེ་ལ་སེམས་དགའ་བར་གྱུར་པ་ན། བཅོམ་ལྡན་འདས་ཀྱིས་མཚན་དཔེའི་སྐུ་དངོས་སུ་བསྟན་པས། ཁྱེའུ་མི་སྡུག་པ་ཆེས་དགའ་བར་གྱུར་ཏེ་དགེ་སློང་བསམ་གཏན་ལ་གནས་པའི་བདེ་བ་ལས་ཁྱད་པར་དུ་འཕགས་པའི་ཉམས་སྐྱེས་ཏེ་ཞབས་ལ་ཕྱག་བྱས་ཏེ་ཆོས་མཉན་པའི་ཕྱིར་འཁོད་པ་ན། བཅོམ་ལྡན་འདས་ཀྱིས་དེའི་ཁམས་དབང་དང་མཐུན་པར་ཆོས་བསྟན་པས་སྟན་དེ་ཉིད་དུ་འཁོད་བཞིན་དུ་བདེན་པ་མཐོང་ཞིང༌། བདག་ལུས་འདི་ལྟར་མ་གྱུར་ན་རབ་ཏུ་བྱུང་བར་བྱ་སྟེ་སྙམ་པའི་མོད་ཉིད་ན་དེའི་མི་སྡུག་པ་མེད་པར་གྱུར་ཏེ་གཟུགས་བྱད་ཕུན་སུམ་ཚོགས་པར་གྱུར་ཏོ། །དེ་ནས་དེ་སྟོན་པས་ཚུར་ཤོག་གིས་རབ་ཏུ་བྱུང་སྟེ་བསྙེན་པར་རྫོགས་པར་མཛད་ནས་ལུང་ཕོག་སྟེ། དེས་ཀྱང་བརྩོན་པས་དགྲ་བཅོམ་པ་ཉིད་མངོན་དུ་བྱས་སོ། །དེ་ནས་དགེ་སློང་རྣམས་ཀྱི་དེའི་ལས་ཀྱི་རྒྱུ་ཞུས་པས་ན། སྔོན་རི་ཁྲོད་ཀྱི་གྲོང་ཞིག་ན་ཁྱིམ་བདག་སེར་སྣ་ཅན་འཇུངས་པ་ཡོ་བྱད་ཀུན་ཏུ་འཛིན་པ་ཞིག་ཡོད་པ་དེ་ཁྱིམ་ན་འཁོད་པའི་ཚེ། རང་སངས་རྒྱས་ཤིག་དེར་བྱོན་པ་ལ་ཐོག་མར་བསོད་སྙོམས་ཕུལ་ནས། སླར་འགྱོད་པ་སྐྱེས་ཏེ་ཁ་ཟས་རྣམས་ཕྱིར་ཕྲོགས་ནས་ལུས་དང་ངག་གི་ལས་ཚུལ་མི་སྡུག་པས་ཐོ་བཙམས་ནས་ཁྱིམ་ནས་བསྐྲད་དོ། །དེ་ནས་རང་སངས་རྒྱས་དེས་དེ་ཉིད་ལ་ཐུགས་བརྩེ་བའི་སླད་དུ་ནམ་མཁའ་ལ་འཕགས་ནས་འབར་བ་ལ་སོགས་པའི་ཆོ་འཕྲུལ་བསྟན་པས། དེ་དད་ནས་འགྱོད་པར་གྱུར་ཏེ་ཞབས་ལ་ཕྱག་བྱས་ཤིང་བཟོད་པར་གསོལ་ནས། སླར་བསོད་སྙོམས་ཕུལ་ཏེ་སྨོན་ལམ་བཏབ་བོ། །དེའི་དུས་ཀྱི་ཁྱིམ་བདག་དེ་ནི་མི་སྡུག་པ་འདི་ཡིན་ཏེ། དེའི་ཚེ་རང་སངས་རྒྱས་ལས་བསོད་སྙོམས་ཕྱིར་ཕྲོགས་ཤིང་ལུས་ངག་གི་ཐོ་བཙམས་{བརྩམས}ཏེ་ཁྱིམ་ནས་བསྐྲད་པས། གང་དུ་སྐྱེས་པ་དེར་གཟུགས་མི་སྡུག་པར་གྱུར་ཏེ་ཁྱིམ་ནས་བསྐྲད་དོ། །སླར་འགྱོད་དེ་བསོད་སྙོམས་ཕུལ་ཞིང་སྨོན་ལམ་བཏབ་པས་གང་དུ་སྐྱེས་པ་དེར་ཕྱུག་པོའི་ཁྱིམ་དུ་སྐྱེས་ཤིང༌། ད་ལྟར་སངས་རྒྱས་དང་ཕྲད་ནས་རབ་ཏུ་བྱུང་བར་འདོད་པའི་མོད་ལ་མི་སྡུག་པ་སངས་པ་དང་འབྲས་བུ་ཐོབ་ཀྱི་བར་བྱུང་བ་དང༌། གཞན་ཡང་འདི་ཉིད་སྔོན་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚངས་པར་སྤྱད་ནས་སྨོན་ལམ་བཏབ་པའི་འབྲས་བུ་ཡིན་པར་གསུངས་སོ། །འདིས་ནི་སེར་སྣའི་དབང་གིས་བྱིན་པ་སླར་ཕྲོགས་པ་སོགས་ཀྱི་ཉེས་དམིགས་དང་སྦྱིན་པ་དང་ཚུལ་ཁྲིམས་ཀྱི་ཕན་ཡོན་ཀྱང་བསྟན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་ཚངས་བྱིན་གྱི་བུ་མོ་བདེ་བྱེད་མ་ཞེས་བྱ་བ་རྒྱལ་པོ་གསལ་རྒྱལ་གྱི་བཙུན་མོར་བླངས་ཏེ། དེའི་ཚེ་བདེ་བྱེད་མའི་མིང་པོ་རྒྱལ་བུ་བདེ་བྱེད་ཅེས་པའང་དེ་དང་འབྲལ་མ་ཐུབ་སྟེ་མཉན་ཡོད་དུ་ཕྱིན་ནས། དེ་ཆེར་སྐྱེས་པ་ན་འཕྱོན་མ་ལ་ཞུགས་ཏེ། ཡུལ་དེར་ཚུལ་མ་ཡིན་པ་བརྒྱ་ཙམ་བྱས་ཏེ། བདེ་བྱེད་མ་དང་རྒྱལ་པོ་གསལ་རྒྱལ་དང་རྒྱལ་པོ་ཚངས་སྦྱིན་ཐམས་ཅད་ཀྱིས་བཟློགས་ཀྱང་མ་ཐུབ་པས༑ རྒྱལ་པོ་ཚངས་སྦྱིན་གྱིས་ཀྱང་བུུ་མ་ཡིན་པར་བསྒྲགས་ལ། རྒྱལ་པོ་གསལ་རྒྱལ་གྱིས་ཀྱང་ཕོ་བྲང་དུ་འོང་མི་ཆོག་པར་བྱས་སོ། །དེ་ནས་རྒྱལ་བུ་དེས་རྒྱལ་པོ་གསལ་རྒྱལ་གསོད་པའི་ཕྱིར་ཕོ་བྲང་གི་ཡང་སྟེང་དུ་འདུག་པ་ལ་མདའ་འཕངས་ཏེ་རྒྱལ་པོས་པི་ཝཾ་སྒྲོགས་པའི་རྒྱུད་བཅད་དེ་ས་ལ་ལྷུང་ངོ༌། །དེ་ནས་རྒྱལ་པོ་གསལ་རྒྱལ་ཤས་ཆེར་ཁྲོས་ཏེ་གྲོང་མི་ཐམས་ཅད་བསྡུས་ཏེ་དེའི་མདུན་དུ་རྒྱལ་བུ་དེ་ཤགས་ཀྱིས་ཕམ་པར་བྱས་ནས་གཤེད་མ་ལ་གཏད་དེ་ལམ་གྱི་གཞི་མདོར་ཁྲིད་པ་ན་གསོད་སར་ཕྱིན་དུ་ཉེ་བའི་ཚེ་ཁྱེའུ་བདེ་བྱེད་སྙིང་རྗེའི་སྐད་དུ་ངུ་ཞིང་སྨྲེ་ངག་འདོན་པ་ན། བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབས་པར་གཟིགས་ནས་གྲོང་དུ་བསོད་སྙོམས་ལ་གཤེགས་ཏེ་དེ་དང་མི་རིང་བར་བྱོན་པས་ཁྱེའུ་བདེ་བྱེད་ཀྱིས་མཐོང་སྟེ་བཅོམ་ལྡན་འདས་ལ་སྐྱབས་ཞུས་ཤིང༌། བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་ལ། རྒྱལ་པོ་ཆེན་པོ་ཁྱེའུ་དེ་ཐོངས་ཤིག རྒྱལ་པོས་གསོལ་པ༑ གལ་ཏེ་རབ་ཏུ་བྱུང་ན་ནི་བཏང་བར་འཚལ་ལོ། །དེ་ནས་བཅོམ་འདས་ཀྱིས་ཁྱེའུ་དེ་རྒྱལ་བྱེད་ཀྱི་ཚལ་དུ་ཁྲིད་དེ་རབ་ཏུ་བྱུང་ཞིང་བསྙེན་པར་རྫོགས་པར་མཛད་ནས་ལུང་ཡང་ཕོག་ཅིང༌། དེས་ཀྱང་བརྩོན་པས་དགྲ་བཅོམ་པ་ཐོབ་བོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས་ད་ལྟར་འབའ་ཞིག་ཏུ་མ་ཟད་སྔོན་ཡང་རྒྱལ་པོའི་འཇིགས་པ་ལས་བསྐྱབས་ཏེ་བསམ་གཏན་བཞི་དང་མངོན་པར་ཤེས་པ་ལྔ་ལ་བཞག་པ་ཡིན་ཏེ༑ སྔོན་ཝཱ་རཱ་ཎ་སཱི་ན་རྒྱལ་པོ་ཚངས་བྱིན་ཞེས་པས་རྒྱལ་སྲིད་བྱེད་པའི་ཚེ། མི་ཞིག་མ་གྲངས་ཤིང་མ་དུལ་བའི་མིང་ངོ་མཆན། གཡེམ་པར་གྱུར་པས་རྒྱལ་པོས་གསོད་དུ་བཏང་བའི་ཚེ། དེ་ནས་དྲང་སྲོང་མངོན་ཤེས་ལྔ་དང་ལྡན་པ་རྫུ་འཕྲུལ་དང་མཐུ་ཆེ་བ་ཞིག་ཡོད་པ་དེས། རྒྱལ་པོ་ལ་གསོལ་ནས་དཀའ་ཐུབ་ཀྱི་ནགས་སུ་ཁྲིད་ནས་རབ་ཏུ་བྱུང་ཞིང་ལུང་ཕོག་པས་མི་དེས་བསམ་གཏན་བཞི་དང་མངོན་པར་ཤེས་པ་ལྔ་ཡང་ཐོབ་བོ། །དེའི་དུས་ཀྱི་དྲང་སྲོང་དེ་ནི་ང་ཡིན་ལ། མི་དེ་ནི་ཁྱེའུ་བདེ་བྱེད་དང༌། རྒྱལ་པོ་དེ་ནི་གསལ་རྒྱལ་ཡིན་ནོ༑ ༑གཞན་ཡང་ཁྱེའུ་བདེ་བྱེད་འདི་སྔོན་སངས་རྒྱས་འོད་སྲུང་གི་དུས་སུ་དགེ་སློང་ཞལ་ཏ་བར་གྱུར་ཏེ། དེའི་ཚེ་ཆོས་བཞིན་དུ་ཞལ་ཏ་བྱས་པས་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་པ་དང༌། བྱམས་པའི་སེམས་ཀྱི་ཏིང་ངེ་འཛིན་བསྒོམས་པས་གཟུགས་བཟང་ཞིང་ལྟ་ན་སྡུག་པ་དང༌། ཚངས་པར་སྤྱད་ནས་སྨོན་ལམ་བཏབ་པས་ད་ལྟར་དགྲ་བཅོམ་པའི་གོ་འཕང་ཐོབ་པར་གསུངས་སོ། །འདིས་ནི་གཡེམ་གྱི་ཉེས་པ་དང༌། ཚུལ་ཁྲིམས་བསྲུང་བ་དང་བྱམས་པ་བསྒོམ་པ་སོགས་ཀྱི་ཕན་ཡོན་བསྟན་པ་ཡིན་ནོ། །
༈ ཡང་བཅོམ་ལྡན་འདས་གྲོང་ཁྱེར་གྱེན་དུ་རྒྱལ་ཞེས་བྱ་བ་ན་གྲོང་གི་བྱང་ཕྱོགས་ཤིང་ཤ་པའི་ཚལ་ན་བཞུགས་སོ། །དེའི་ཚེ་ཡུལ་དེའི་རྒྱལ་པོ་གཏུམ་པོ་རབ་སྣང་བྱ་བས། ཨ་མྲའི་སྐྱེད་ཚལ་སྲུང་བ་ལ་ཡུལ་དེའི་གདོལ་པ་རྣམས་བསྐོས་པས། དེ་དག་གིས་ཨ་མྲ་རྐུས་པ་རྒྱལ་པོས་ཚོར་ཏེ་མི་རྣམས་ཁྱིམ་དུ་བཅུག་ནས་ཕྱི་རོལ་ནས་མེ་སྦར་ཏེ་དེ་དག་འཁོར་དང་བཅས་པ་བསྲེགས་སོ། །གྲོང་དེའི་ནང་ནས་གདོལ་པའི་ཁྱེའུ་གཅིག་གདོལ་པའི་ལས་ཀྱི་ངོ་ཚ་ནས་ལྷོ་ཕྱོགས་སུ་སོང་སྟེ་བྲམ་ཟེའི་ཆ་ལུགས་སུ་བསྒྱུར་ནས་ལུས་མི་སྣང་བར་འགྱུར་བའི་རིགས་སྔགས་བསླབས་ནས་ཕྱིར་འོང་བ་ན། གདོལ་པའི་གྲོང་རྣམས་མེར་བསྲེགས་པ་མཐོང་ནས་གཏམ་དྲིས་པས་ཇི་ལྟར་གྱུར་པ་བཤད་པས་དེ་མྱ་ངན་དུ་གྱུར་ཅིང་ཁྲོས་ཏེ་རྒྱལ་པོ་ལ་ལན་གླན་པར་བྱའོ་སྙམ་དུ་ལུས་མི་སྣང་བར་བྱས་ནས་རྒྱལ་པོའི་ཕོ་བྲང་དུ་སོང་སྟེ།རྒྱལ་པོའི་མགོ་ལ་ལྕག་གིས་གཞུས་ཏེ། དུས་ངན་པའི་རྒྱལ་པོ་ཁྱོད་ལ་གདོལ་པ་དེ་དག་གིས་ཉེས་པ་ཅི་ཞིག་བྱས། རྒྱལ་པོས་སྨྲས་པ། དེ་དག་གིས་ངའི་ཨ་མྲ་རྣམས་མེད་པར་བྱས་སོ། །གདོལ་པའི་ཁྱེའུས་སྨྲས་པ། གལ་ཏེ་སྐྱེས་པ་རྣམས་ཀྱི་ཉེས་སུ་ཟིན་ཀྱང་བུད་མེད་དང་ཁྱེའུ་དང་བུ་མོ་རྣམས་ཀྱི་ཉེས་པ་ཅི་བྱས། ད་ནི་རྒྱལ་པོ་འཆལ་བ་ཁྱོད་བྱ་བ་ཅི་ཡོད་པ་དང་དོན་ཅི་ཡོད་པ་དེ་བྱོས་ཤིག ཁྱོད་གསོན་པའི་དུས་ཟད་དེ་ཞག་བདུན་ན་འཆི་དགོས་སོ་ཞེས་བྱས་ནས་ཁྱེའུ་དེ་ཉིན་རེ་བཞིན་དུ་ཕོ་བྲང་དུ་ཕྱིན་ནས་རྒྱལ་པོ་ལ་རྡེག་ཅིང༌། ཆེ་གེ་མོའི་ཉིན་པར་ཁྱོད་མེད་པར་བྱའོ་ཞེས་སྨྲས་པས། རྒྱལ་པོ་འཇིགས་ཤིང་སྐྲག་པར་གྱུར་པ་ལ་བློན་པོ་རྣམས་ཀྱིས་དབུགས་དབྱུང་ནས་འཕགས་པ་ཀཱ་ཏྱ་ཡ་ན་ལ་རྒྱལ་པོ་མི་མ་ཡིན་གྱི་གནོད་པ་ལས་སྐྱབས་པར་གསོལ་བ་གདབ་པས། འཕགས་པས་ཁྱེའུ་དེའི་རིགས་སྔགས་ཀྱི་ནུས་པ་བཤིག་ནས་ཕྱིན་ཆད་མི་སྣང་བར་བྱེད་མི་ནུས་པར་བྱས་སོ། །དེ་ནས་དེས་བསམ་པ། བདག་གི་རིགས་སྔགས་སུ་ཞིག་གིས་མ་རུངས་པར་བྱས་སྙམ་ནས། བློན་པོ་རྣམས་ལ་ཀྱེ་རྒྱལ་པོ་མི་མ་ཡིན་པའི་འཇིགས་པ་དེ་ལས་སུ་ཞིག་གི་སྐྱབས་བྱས་ཞེས་དྲིས་པས༑ འཕགས་པ་ཀཱ་ཏྱ་ཡ་ནས་བྱས་སོ། །ཞེས་པ་ཐོས་ནས། ཁྱེའུ་དེ་ཀཱ་ཏྱ་ཡ་ནའི་དྲུང་དུ་ཕྱིན་ཏེ། བཙུན་པ་ཁྱོད་ཀྱིས་ཅིའི་སླད་དུ་བདག་གི་རིག་སྔགས་རེངས་བར་མཛད། ཀཱ་ཏྱ་ཡ་ནས། བུ་འདུག་ཅིག་དང་ཁྱོད་ལ་རྒྱས་པར་བསྙད་པར་བྱའོ། །དེ་ནས་གདོལ་པའི་ཁྱེའུ་དེས་འཕགས་པ་ལ་ཕྱག་བྱས་ནས་འདུག་པ་ན། འཕགས་པས་ཀྱང་དེ་དང་མཐུན་པའི་ཆོས་བསྟན་པས་དེ་ཉིད་སྟན་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ཅིང༌།སླར་དེ་ཉིད་ཀྱི་དྲུང་དུ་རབ་ཏུ་བྱུང་བ་དང་བསྙེན་པར་རྫོགས་ཏེ་བསྒོམས་པས་དགྲ་བཅོམ་པ་མངོན་དུ་བྱས་སོ། །གཏམ་དེ་རྒྱལ་པོས་ཐོས་པ་དང་རབ་ཏུ་དགའ་ནས་འཕགས་པ་ཀཱ་ཏྱ་ཡ་ནའི་དྲུང་དུ་ཕྱིན་ནས་ཕྱག་བྱས་ཏེ་དྲིན་ལན་དུ་འཕགས་པ་འཁོར་དང་བཅས་པ་བདག་གི་ཁྱིམ་དུ་དགུང་བདུན་དུ་བཤོས་གསོལ་བར་ཞུས་པ་ན། འཕགས་པ་ཀཱ་ཏྱ་ཡ་ནས། ལྷ་གནས་འདིར་བཅོམ་ལྡན་འདས་བཞུགས་ཀྱིས། དེ་སྤྱན་དྲངས་ཤིག་གསུངས་པས། རྒྱལ་པོས་ཀྱང་སངས་རྒྱས་འཁོར་དང་བཅས་པ་སྤྱན་དྲངས་ཤིང་དགུང་བདུན་གྱི་བར་དུ་བཤོས་ཕུལ་ཞིང༌། ཉིན་ཐ་མར་བཅོམ་ལྡན་འདས་ལ་ན་བཟའ་འབུམ་རི་བ་དང༌། དགེ་སློང་གཞན་རྣམས་ལའང་རས་ཡུག་ཟུང་རེ་ཕུལ་ཏེ་ཆོས་ཉན་པ་ལ། བཅོམ་ལྡན་འདས་ཀྱིས་ཀྱང་ཆོས་གཏམ་ཡང་དག་པས་མགུ་བར་མཛད་དོ། །དེར་དགེ་སློང་རྣམས་ཀྱིས་གདོལ་པའི་ཁྱེའུའི་ལས་ཀྱི་རྒྱུ་ཞུས་པར། སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་ནས་མྱ་ངན་ལས་འདས་པའི་ཚེ་ས་ཕྱོགས་དབེན་པ་ཞིག་ཏུ་སྐུ་གདུང་ཞུགས་ལ་བཞོན་ཏེ། རིང་བསྲེལ་རྣམས་བསྲུང་བའི་ཕྱིར་དེ་ནས་ཐག་མི་རིང་བ་ཞིག་ཏུ་གདོལ་པ་དག་གཅིག་ཉལ་བ་ལ། དེ་ནུབ་གཅིག་སྟག་གིས་ཟོས་པས། དེའི་རོགས་གདོལ་པ་གཞན་ཞིག་སྐྲག་སྟེ་སངས་རྒྱས་ལ་ཕྱག་འཚལ་ལོ་ཞེས་བརྗོད་པས་མ་གནོད་དོ། །དེ་ནས་ཕྱིས་རྒྱལ་པོ་མཉན་ཡོད་ཀྱིས་སྐུ་གདུང་གི་མཆོད་རྟེན་ལེགས་པར་བཞེངས་གྲུབ་ནས་དུས་སྟོན་གྱི་མཆོད་པའི་ཉིན། སྔར་གྱི་གདོལ་པ་དེས། བདག་གསོན་པོར་ཡོད་པ་འདི་སངས་རྒྱས་ཀྱི་མཐུ་ཡིན་ནོ་སྙམ་དུ་རིགས་ནས་མཆོད་རྟེན་དེ་ལ་བཀུར་སྟི་ཆེན་པོ་བྱས་ཏེ་བདག་སྟོན་པ་འདི་ལྟ་བུ་དང་ཕྲད་ནས་མཉེས་པ་བྱེད་པར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་གདོལ་པ་དེ་ནི་ད་ལྟའི་གདོལ་པའི་ཁྱེའུ་འདི་ཡིན་ནོ། །གཞན་ཡང་འདི་སངས་རྒྱས་འོད་སྲུང་གི་བསྟན་པ་ལ་དགེ་སློང་འཐབ་ཀྲོལ་ཅན་དུ་གྱུར་ཏེ། དགེ་སློང་མང་པོ་ལ་ཁྲོས་ཏེ་གདོལ་པ་ཞེས་བརྗོད་པས་སྐྱེ་བ་ལྔ་བརྒྱའི་བར་དུ་གདོལ་པའི་རིགས་སུ་སྐྱེས་པ་དང༌། དེའི་ཚེ་འགྱོད་པ་སྐྱེས་ཏེ་དེ་དག་ལ་བཟོད་གསོལ་བྱས་ཤིང་ཚེ་གཅིག་ཏུ་ཚངས་པར་སྤྱོད་ནས་འཆི་ཁར་སྨོན་ལམ་བཏབ་པས།ད་ལྟར་དགྲ་བཅོམ་པ་མངོན་དུ་བྱས་སོ་གསུངས། འདིས་ནི་སྐྱབས་འགྲོ་སོགས་ཀྱི་ཕན་ཡོན་དང་ངག་གི་ཉེས་པར་སྤྱོད་པའི་རྣམ་སྨིན་བསྟན་ཏོ། །
༈ ཡང་བཅོམ་ལྡན་འདས་གྲོང་ཁྱེར་སེར་སྐྱའི་གནས་སུ་གཤེགས་ཏེ་ཡབ་སྲས་མཇལ་བའི་སྐབས་ཤིག་ན་རྒྱལ་པོ་ཟས་གཙང་མའི་ཤིང་རྟའི་ཁ་ལོ་པ་རབ་བཟང་གིས་སངས་རྒྱས་འཁོར་དང་བཅས་པ་སྤྱན་དྲངས་ནས་བཤོས་གསོལ་ཏེ་ཆོས་ཉན་པའི་འོག་ཏུ་འདི་སྐད་ཅེས་གསོལ་ཏོ། །བཙུན་པ་འདི་ནི་བདག་གི་ཡུན་རིང་པོའི་སྟོན་པ་ལགས་ཏེ། ཀྱེ་མ་བདག་ལ་བུ་ཞིག་སྐྱེས་ན་ནི། ཇི་ལྟར་བདག་རྒྱལ་པོ་ཟས་གཙང་གི་ཁ་ལོ་བ་འཚལ་བ་དེ་བཞིན་དུ། ང་ཡང་གཞོན་ནུའི་ཁ་ལོ་བ་འགྱུར་བ་ཞིག་ན། ང་ནི་བཅོམ་ལྡན་འདས་རབ་ཏུ་བྱུང་སྟེ། དེ་ལྟར་གྱུར་གྱིས་ཀྱང་གལ་ཏེ་ད་དུང་ཡང་བདག་ལ་བུ་ཞིག་བྱུང་ན་ནི། བཅོམ་ལྡན་འདས་ཀྱིས་ཞབས་འབྲིང་དུ་འབུལ་བར་འཚལ་ལོ། །དེ་ནས་བཅོམ་ལྡན་འདས་ཀྱིས་ཁོང་དགེ་བ་རྣམས་ནི་དམ་བཅའ་བརྟན་པ་ཡིན་ནོ་གསུངས་ཏེ་གཤེགས་སོ། །དེ་ནས་ཕྱིས་ཞིག་ན་དེའི་ཆུང་མ་སེམས་ཅན་དང་ལྡན་པར་གྱུར་ནས་ཁྱེའུ་གཟུགས་བཟང་ཞིང་ལྟ་ན་སྡུག་པ་གཅིག་བཙས་ཏེ་མིང་བཟང་པོར་བཏགས་སོ། །དེ་ཆེར་སྐྱེས་པ་ན་བཅོམ་ལྡན་འདས་ཀྱིས་ཕ་ལ་སྔོན་གྱི་དམ་བཅའ་དྲན་པར་བསྐུལ་ཞིང་དེས་ཀྱང་ཕུལ་ཏེ་ཁྱེའུ་གཙུག་ལག་ཁང་དུ་ཁྲིད་ནས་རབ་ཏུ་བྱུང་སྟེ་བསྙེན་པར་རྫོགས་ནས་ལུང་ཕོག་ཅིང༌། དེས་ཀྱང་བརྩོན་པས་དགྲ་བཅོམ་པ་མངོན་དུ་བྱས་སོ། །དེ་ནས་དེས་བཅོམ་ལྡན་འདས་ཀྱི་བཀའ་དྲིན་བསབ་པའི་ཕྱིར་བདག་གིས་ཀྱང་སེམས་ཅན་གྱི་དོན་བྱའོ་སྙམ་སྟེ་རང་གི་འདུལ་སྐལ་གང་ཡོད་མངོན་ཤེས་ཀྱིས་བརྟགས་པས་ཐོག་མར་རང་གི་ཕ་མ་གཉིས་འདུལ་བར་རིག་ནས། དེ་གཉིས་ཀྱི་མདུན་གྱི་མཁའ་ལ་བྱ་ངང་པའི་རྒྱལ་པོ་ལྟར་འཕགས་ཏེ་འབར་བ་ལ་སོགས་པའི་ཆོ་འཕྲུལ་བསྟན་ནས་ས་ལ་བབ་སྟེ་ཆོས་བསྟན་པས་ཕ་མ་གཉིས་པོ་སྟན་དེ་ལ་འཁོད་བཞིན་དུ་རྒྱུན་ཞུགས་ཀྱི་འབྲས་བུ་ཐོབ་བོ། །དེ་ནས་དེ་གཉིས་ཀྱིས་ཁྱིམ་གྱི་ཡོ་བྱད་མཐའ་དག་བསོད་ནམས་ཀྱི་ཕྱོགས་སུ་བཏང་ནས། བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་ཞིང་བརྩོན་པས་དགྲ་བཅོམ་པ་ཉིད་མངོན་དུ་བྱས་སོ། །དེ་ནས་དགེ་སློང་རྣམས་ཀྱིས་བཟང་པོའི་ལས་ཀྱི་རྒྱུ་གསོལ་པ་ན་སྔོན་བསྐལ་པ་བཟང་པོ་འདི་ཉིད་ཀྱི་སྐྱེ་དགུའི་ཚེ་ལོ་བཞི་ཁྲི་ཐུབ་པའི་དུས་སུ། སངས་རྒྱས་འཁོར་བ་འཇིག་ཅེས་བྱ་བ་འཇིག་རྟེན་དུ་བྱོན་ཏེ་མྱ་ངན་ལས་འདས་པའི་འོག་ཏུ་དེའི་སྐུ་གདུང་ལ་རྒྱལ་བ་མཛེས་པས་རིན་པོ་ཆེ་སྣ་བཞི་ལས་བྱས་པའི་མཆོད་རྟེན་ཁོ་ར་ཁོར་ཡུག་ཏུ་དཔག་ཚད་གཅིག་ཡོད་ལ་འཕང་དུ་རྒྱང་གྲགས་གཅིག་ཡོད་པ་ཞིག་བརྩིག་པར་བརྩམས་ནས་བློན་པོ་ཞིག་ལས་དཔོན་དུ་བསྐོས་པ་ན། བློན་པོ་དེ་རང་ལ་བུ་ཞིག་ཡོད་པ་དེ་ལས་དཔོན་དུ་བཞག་ནས་བློན་པོ་རང་ཉིད་ཀྱིས་རྒྱལ་པོའི་ཞབས་འབྲིང་བྱས་སོ། །དེ་ནས་བུ་དེས་ལས་དཔོན་བྱེད་པ་ན་དེ་སངས་རྒྱས་ཀྱི་བསྟན་པ་ལ་དད་པ་རྙེད་ནས་སྐྱབས་སུ་འགྲོ་བ་དང་བསླབ་པའི་གཞི་རྣམས་བླང་ཞིང་ཕ་མ་གཉིས་ཀྱང་དད་པ་ཕུན་སུམ་ཚོགས་པ་ལ་བཀོད་ནས་སྐྱབས་འགྲོ་དང་བསླབ་གཞི་ལེན་དུ་བཅུག་གོ ༑མཐར་མཆོད་རྟེན་ལེགས་པར་ཟིན་ནས་རྒྱལ་པོས་དུས་སྟོན་གྱི་མཆོད་པ་བཙུགས་པའི་ཚེ། དེ་གསུམ་ཤིན་ཏུ་དགའ་བར་གྱུར་ཏེ་མཆོད་པ་ཆེན་པོ་བྱས་ནས། བློན་པོའི་བུ་དེས༑ དགེ་བའི་རྩ་བ་འདིས་ཚེ་རབས་ཐམས་ཅད་དུ་ཕྱུག་ཅིང་ནོར་མང་ལ་གཟུགས་བཟང་ལྟ་ན་སྡུག་པར་སྐྱེས་ཏེ་སྟོན་པ་འདི་འདྲ་བ་མཉེས་པར་བྱས་ཏེ་དགྲ་བཅོམ་པ་ཐོབ་པར་གྱུར་ཅིག་ཅེས་བྱས་སོ། །དེའི་ཚེ་ཕ་མ་དེ་གཉིས་ཀྱིས་ཀྱང༌། བདག་གཉིས་ཀྱང་དེའི་ཚེ་ཁྱོད་ཀྱིས་ཕ་མར་གྱུར་ཅིང་ཁྱོད་ལ་བརྟེན་ནས་སྟོན་པ་འདི་འདྲ་བ་མཉེས་པར་བྱས་ནས་སྲིད་པ་ལས་བརྒལ་བར་གྱུར་ཅིག་ཅེས་སྨོན་ལམ་དུ་བྱས་སོ། །དེའི་དུས་ཀྱི་བློན་པོའི་བུ་དེ་ནི་བཟང་པོ་འདི་ཡིན་ལ་དེའི་དུས་ཀྱི་ཕ་མ་གཉིས་ནི་ད་ལྟར་གྱི་ཕ་མ་སྟེ། ལས་ཀྱི་རྒྱུ་དེས་ཚེ་རབས་ཐམས་ཅད་དུ་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཏེ། ད་ལྟར་སངས་རྒྱས་དང་ཕྲད་ཅིང་ཆོས་ཐོས་པ་ནས་དགྲ་བཅོམ་པའི་བར་དུ་གྱུར་པ་དང་གཞན་ཡང་འདི་གསུམ་འོད་སྲུང་གི་བསྟན་པ་ལ་རབ་ཏུ་བྱུང་ནས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་དབང་པོ་ཡོངས་སུ་སྨིན་པར་བྱས་ཏེ་རྒྱུ་དེས་ད་ལྟར་རྣམ་པར་གྲོལ་བར་གྱུར་ཏོ་གསུངས༑
༈ ཡང་བྱང་ཆུབ་སེམས་དཔའ་ཁྱིམ་ན་བཞུགས་པའི་ཚེ། ཡུམ་སྒྱུ་འཕྲུལ་ཆེན་མོའི་མིང་པོར་གྱུར་པ་རྒྱལ་པོ་ལེགས་རྟོགས་ཀྱི་བུ་ལྷར་བཅས་ཞེས་བྱ་བ་འཕོང་གི་སློབ་དཔོན་འགྲན་ཟླ་དང་བྲལ་བ་ཞིག་ཡོད་པ་དེ། ཡབ་ཟས་གཙང་མས་རྒྱལ་བུ་དོན་གྲུབ་ལ་འཕོང་སློབ་པའི་སློབ་དཔོན་དུ་བཀུག་པའི་ཚེ་དེས་ཤེས་པ་ཐམས་ཅད་བྱང་ཆུབ་སེམས་དཔས་འབད་མེད་དུ་མཁྱེན་ཅིང༌། དེས་མི་ཤེས་པ་ཡང་མང་པོ་མཁྱེན་པས་དེ་ངོ་མཚར་དུ་གྱུར་ནས། གཞོན་ནུ་ཉིད་ལས་སླར་སློབ་པར་བྱས་སོ། །དེ་ནས་བྱང་ཆུབ་སེམས་དཔས་ཁྱིམ་སྤངས་ཏེ་དཀའ་ཐུབ་ཀྱི་ནགས་ན་བཞུགས་པའི་ཚེ། ལྷར་བཅས་དེ་ཉིད་ཡངས་པ་ཅན་དུ་ཕྱིན་ནས་གཞོན་ནུ་ལྔ་བརྒྱ་ལ་གནས་ལྔ་བསླབས་པས་མཐར་ཕྱིན་པར་གྱུར་པས། དེ་དག་གཟུགས་དང་སྟོབས་ཀྱིས་དྲེགས་ཏེ་བདག་ཅག་དང་མཉམ་པ་གང་ནའང་མེད་དོ་སྙམ་སྟེ་གནས་པ་ལ། དེ་དག་གི་རྒྱགས་པ་ཞི་བའི་ཕྱིར་དུ། ལྷར་བཅས་ཀྱིས་བྱང་ཆུབ་སེམས་དཔའི་བསྔགས་པ་བརྗོད་པས་དེ་དག་གིས་བལྟ་བར་འདོད་པ་ན་ད་ལྟ་དཀའ་ཐུབ་ཀྱི་ནགས་སུ་གཤེགས་ཀྱིས་མཐོང་མི་ནུས་ཞེས་སྨྲས་སོ། །ཕྱིས་བྱང་ཆུབ་སེམས་དཔའ་མངོན་པར་སངས་རྒྱས་ནས་གདུལ་བྱ་འདུལ་བའི་སླད་དུ་མཐར་གྱིས་ཡངས་པ་ཅན་དུ་གཤེགས་པ་ན་ལྷར་བཅས་ཀྱིས་གཞོན་ནུ་ལྔ་བརྒྱ་པོ་ལ་སྦྲན་པས། དེ་དག་བཅོམ་ལྡན་འདས་ཀྱི་སྤྱན་སྔར་ཕྱིན་པ་ན་གཟུགས་ཀྱི་རྒྱགས་པ་ཞི་ནས། བྱད་གཟུགས་ནི་བདག་ཅག་པས་ཆེས་ལྷག་མོད་སྟོབས་ཀྱིས་ནི་དེ་ལྟར་མ་ཡིན་ནོ་སྙམ་པ་ན། བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པས་ལྷའི་དབང་པོ་བརྒྱ་བྱིན་གྱིས་མདའ་གཞུ་བླངས་ཏེ་དེར་འོངས་པར་གྱུར་ཏོ། །དེ་ནས་དེ་དག་གི་དྲེགས་པ་གཞོམ་པའི་ཕྱིར་སྐུ་དངོས་དེ་མི་སྣང་བར་མཛད་དེ་ལྷ་ཡི་ལུས་སུ་སྤྲུལ་ནས་མི་རིང་བ་ཞིག་ཏུ་ལྕགས་ཀྱི་ཏ་ལ་བདུན་དང༌། འཁོར་ལོ་བདུན་དང༌། རྔ་བོ་ཆེ་བདུན་དང༌།ཕག་བདུན་རྣམས་སྤྲུལ་ནས་གཞོན་ནུ་དེ་དག་ལ། བུ་དག་ཁྱེད་ཀྱིས་མདའ་གཞུ་འདི་ལོངས་ལ་འབེན་འདི་ལ་མདའ་འཕོངས་ཤིག་ཅེས་གསུངས་པས། དེ་དག་གིས་གཞུ་བླངས་ཏེ་བདུང་བར་བརྩམས་པ་ན་བདུང་ཡང་མ་ནུས་སོ། །དེར་བཅོམ་ལྡན་འདས་ཀྱི་ཕྱག་གིས་བདུང་སྟེ་མདའ་འཕངས་པས་འབེན་དེ་ཐམས་ཅད་ཐལ་བྱུང་དུ་ཕུག་ནས་སའི་འོག་ཏུ་སོང་ངོ༌། །དེ་མཐོང་བ་དང་དེ་ཐམས་ཅད་ཀྱི་སྟོབས་ཀྱི་རྒྱགས་པ་ཡང་མེད་པར་གྱུར་ནས་བཅོམ་ལྡན་འདས་ལ་མཆོག་ཏུ་དགའ་བ་སྐྱེས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་དེ་དག་ལ་མཐུན་པའི་ཆོས་བསྟན་པས་གཞོན་ནུ་ལྔ་བརྒྱ་པོ་སྟན་དེ་ལ་འཁོད་བཞིན་དུ་བདེན་པ་མཐོང་ཞིང༌། དེ་ནས་སྟོན་པས་ཚུར་ཤོག་གིས་བསྙེན་པར་རྫོགས་པ་ནས་དགྲ་བཅོམ་པའི་བར་དུ་གྱུར་ཏོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། སྔོན་བཅོམ་ལྡན་འདས་ཉིད་རྒྱལ་པོ་གངས་ཆེན་མཚོའི་ལྷ་ཞེས་བྱ་བའི་བུ་རྒྱ་མཚོའི་ལྷ་ཞེས་བྱ་བར་གྱུར་པའི་ཚེ་བཟོ་དང་སྒྱུ་རྩལ་རྒྱ་མཚོའི་ཕ་རོལ་དུ་སོན་ནས། ཕས་ཆོས་མིན་གྱིས་རྒྱལ་སྲིད་བྱེད་པར་མཐོང་བས་ཡིད་སྐྱོ་ནས་དཀའ་ཐུབ་ཀྱིས་ནགས་སུ་སོང་སྟེ་མངོན་ཤེས་ལྔ་དང་ལྡན་པའི་དྲང་སྲོང་དུ་གྱུར་ཏོ། །དེ་ནས་ཕྱི་ཞིག་ན་ད་ལྟའི་ཁྱེའུ་འདི་རྣམས་བློན་པོའི་བུ་ལྔ་བརྒྱར་གྱུར་ཏེ༑ ད་ལྟའི་སློབ་དཔོན་གང་ཡིན་དེ་དེ་དུས་ཀྱང་སློབ་དཔོན་དུ་གྱུར་ནས། གནས་ལྔ་ལ་བྱང་བའི་ཚེ་ང་རྒྱལ་གྱིས་དྲེགས་པ་ན་སློབ་དཔོན་གྱིས་རྒྱལ་བུ་དྲང་སྲོང་གི་བསྔགས་པ་བརྗོད་པས་དེ་དག་དེའི་དྲུང་དུ་ཕྱིན་ནས་སེམས་མགུ་བར་གྱུར་ཏེ་དྲང་སྲོང་གི་ཐད་དུ་རབ་ཏུ་བྱུང་བས་བསམ་གཏན་དང་མངོན་ཤེས་བསྐྱེད་པར་གསུངས་ཤིང༌། གཞན་ཡང་གཞོན་ནུ་ལྔ་བརྒྱ་པོ་འདི་དག་སངས་རྒྱས་འོད་སྲུང་གི་བསྟན་པ་ལ་དགེ་སློང་དུ་གྱུར་ནས་བསླབ་ཁྲིམས་ཡང་དག་པར་བསྲུངས་ཤིང་སྨོན་ལམ་བཏབ་པས། ད་ལྟར་དགྲ་བཅོམ་པའི་བར་དུ་གྱུར་པར་གསུངས་སོ། །འདི་དག་གིས་ཀྱང་སྦྱིན་པ་དང་ཚུལ་ཁྲིམས་ཀྱི་ཕན་ཡོན་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་བྱེད་ཚལ་དང་མི་རིང་བ་ཞིག་ན༑ བ་ལང་གི་ཁྱུ་གཅིག་འཁོད་དེ། དེར་གླང་ཁྱུ་མཆོག་གཉིས་འཐབ་ནས་གཅིག་གི་གཅིག་བརྡུང་ནས་གཅིག་གི་ལྟོ་དྲལ་ཏེ་དེའི་རྒྱུ་མ་ས་ལ་ལྷུང་ནས་ཟླ་དེ་ལ་སྡང་བའི་སེམས་སྐྱེས་ཏེ་ས་ལ་འགྱེལ་{སྒྱེལ}ཏོ། །དེར་སངས་རྒྱས་ཀྱི་སྤྱན་གྱིས་གཟིགས་པས། གལ་ཏེ་གླང་དེ་ད་ལྟའི་སྐབས་སུ་ཤི་བར་གྱུར་ན་ནི། སེམས་ཅན་དམྱལ་བར་འགྲོ་བར་འགྱུར་ཏེ། འདི་ངན་སོང་ལས་དབྱུང་བའི་དུས་ལ་བབས་སོ་སྙམ་དུ་དགོངས་ནས་དེའི་དྲུང་དུ་གཤེགས་ཏེ་གླང་དེའི་རྒྱུ་མ་རྣམས་ཕྱིར་ལྟོ་བའི་ནང་དུ་བཅུག་སྟེ། རྨ་ཁ་དྲུབ་ནས་རྩྭ་དང་ཆུ་ཡང་བྱིན་ཏེ། བཀའ་སྩལ་པ། བཞིན་བཟང་འདི་ལྟར་འདུ་བྱེད་ཐམས་ཅད་ནི་མི་རྟག་གོ །ཆོས་ཐམས་ཅད་ནི་བདག་མེད་དོ། །མྱ་ངན་ལས་འདས་པ་ནི་ཞི་བའོ། །ང་ལ་སེམས་དགའ་བར་གྱིས་ཤིག་དང་དུད་འགྲོའི་སྐྱེ་གནས་དང་བྲལ་བར་གྱུར་ཡང་སྲིད་དོ་ཞེས་གསུངས་ཤིང་གླང་དེ་ཡང་བཅོམ་ལྡན་འདས་ལ་སེམས་དགའ་བར་གྱུར་ཏེ་ཚེ་འཕོས་ནས་མཉན་ཡོད་དུ་ཚོང་དཔོན་ཞིག་གི་ཁྱེའུ་གཟུགས་བྱད་མཛེས་ཤིང་ཡིད་དུ་འོང་བ་ཞིག་ཏུ་སྐྱེས་ཏེ། ལོ་བདུན་ལོན་པ་ན་སངས་རྒྱས་ལ་དད་པ་རྙེད་ནས་རབ་ཏུ་བྱུང་ཞིང་ལོ་དེ་ཉིད་དུ་དགྲ་བཅོམ་པ་ཐོབ་ནས་རྫུ་འཕྲུལ་གྱིས་འགྲོ་ཞིང༌། གནས་གཞན་དང་གཞན་དག་ནས་ལོ་མའི་ནང་དུ་མེ་ཏོག་དང་འབྲས་བུ་རྣམས་བཅུག་སྟེ་ཁྱེར་ནས་འོང་ཞིང་དགེ་འདུན་ལ་འབུལ་བར་བྱེད་དོ། །དེ་དགེ་སློང་རྣམས་ཀྱིས་མཐོང་ནས་ཡ་མཚན་དུ་གྱུར་ཏེ་དགེ་ཚུལ་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་སྟེ་དགེ་སློང་ཆུའི་ཞལ་ཏ་བྱེད་པར་གྱུར་ཏེ༑ དེས་དགེ་འདུན་ལ་རིལ་བ་སྤྱི་བླུགས་ཀྱིས་ཆུ་འབྲིམ་པ་ལས། དགེ་སློང་དགྲ་བཅོམ་པ་ཞིག་གཞན་ཞིག་ལ་ཡེངས་པར་གྱུར་ཏོ། །དེ་དེ་དང་ཐུག་ནས་རིལ་པ་ལག་ནས་ཤོར་ཏེ་ཆག་པས། དེ་ཁྲོས་ནས་དགྲ་བཅོམ་པ་དེ་ལ། འདི་ནི་གླང་དིར་པོ་བཞིན་དུ་ཆེ་ཞིང་ཚོར་ཕྲིག་མེད་པ་ཞིག་གོ་སྨྲས་པས། དེ་ཐོས་ནས་དགྲ་བཅོམ་པ་དེས་དེ་ཉིད་ལོགས་ཤིག་ཏུ་ཁྲིད་ནས་ཉེས་པ་བཤགས་སུ་བཅུག་ཅིང༌། དེས་ཀྱང་འགྱོད་ཚངས་ཕུལ་ནས་ཚེ་གཅིག་ཏུ་ཚངས་པར་སྤྱད་ནས་འཆི་ཁར་སྨོན་ལམ་བཏབ་བོ། །སྔར་གྱི་ལས་དེས་སྐྱེ་བ་ལྔ་བརྒྱའི་བར་དུ་གླང་འབའ་ཞིག་ཏུ་སྐྱེ་བ་བླངས་ཤིང༌། ཕྱིས་ཀྱི་དེས་བཅོམ་ལྡན་འདས་ལས་ཆོས་ཚིག་གསུམ་དེ་ཐོས་ནས་སེམས་དགའ་བར་བྱས་པས་དུད་འགྲོའི་སྐྱེ་གནས་ལས་ཐར་ཏེ་དགྲ་བཅོམ་པའི་བར་དུ་གྱུར་ཏོ་གསུངས། འདིས་ནི་ངག་བག་མེད་པའི་ཉེས་པ་དང་ཆོས་ཐོས་པ་སོགས་ཀྱི་ཕན་ཡོན་འཆི་ཀ་མའི་དུས་ཀྱི་ཀུན་སློང་གཙོ་ཆེ་བར་བསྟན་པའོ། །
༈ ཡང་བཅོམ་ལྡན་འདས་ཡུལ་ཡངས་པ་ཅན་སྤྲེའུ་རྫིང་གི་འགྲམ་ན་བཞུགས་པའི་ཚེ༑ སྡེ་དཔོན་སེང་གེའི་བུ་སྙིང་རྗེ་བཟང་པོ་ཞེས་པ་འཕྱོན་མ་ལ་ཞུགས་པར་གྱུར་ཏེ། དེའི་རྐྱེན་གྱིས་འཐབ་མོ་བྱུང་སྟེ་སྙིང་རྗེ་བཟང་པོས་མཛའ་སྡེ་མི་གསུམ་བསད་པས། ཡངས་པ་ཅན་རྣམས་ཀྱིས་བཟུང་སྟེ་གསོད་སར་ཁྲིད་པ་ན། བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབས་པར་གཟིགས་ནས་རྫུ་འཕྲུལ་གྱིས་དེར་གཤེགས་ནས་ཡངས་པ་ཅན་གྱི་མི་རྣམས་ལ་བཀའ་སྩལ་པ། བཞིན་བཟང་དག་ཁྱེའུ་འདི་གསོད་དེ་ཅི་རུང་གིས་ཐོངས་ཤིགམི་རྣམས་ཀྱིས་གསོལ་པ་བཙུན་པ་གལ་ཏེ་རབ་ཏུ་བྱུང་ན་ནི་བཏང་བར་འཚལ་ལོ་ཞེས་གསོལ་ཏོ། །དེ་ནས་བཅོམ་ལྡན་འདས་ཀྱིས་ཁྱེའུ་དེ་རབ་ཏུ་བྱུང་ཞིང་བསྙེན་པར་རྫོགས་པར་མཛད་ནས། དེ་ལ་ལུང་ཕོག་སྟེ་དེས་ཀྱང་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ་སྔོན་ཡང་བཅོམ་ལྡན་འདས་ཉིད་དྲང་སྲོང་ཞིག་ཏུ་གྱུར་པའི་ཚེ། མི་དེ་གཡེམ་པ་ཞིག་ཏུ་གྱུར་པ། རྒྱལ་པོའི་ཁྲིམས་ལ་ཐོགས་ཏེ་གསོད་སར་ཁྲིད་པའི་ཚེ་དྲང་སྲོང་དེས་སྲོག་བསྐྱབས་ཤིང་དཀའ་ཐུབ་ཀྱི་ནགས་སུ་ཁྲིད་ནས་བསམ་གཏན་དང་མངོན་ཤེས་ལ་བཀོད་པར་གསུངས་ཤིང༌། གཞན་ཡང་འོད་སྲུང་གི་བསྟན་ལ་རབ་ཏུ་བྱུང་ནས་ཚུལ་ཁྲིམས་བསྲུང་ཞིང་སྨོན་ལམ་བཏབ་པའི་འབྲས་བུས་དགྲ་བཅོམ་པ་ཐོབ་པར་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་བྲམ་ཟེ་ཞིག་ལ་ཁྱེའུ་ཚོ་ཞིང་པགས་པ་དང་ཤ་ཁྲག་རྒྱས་པ་ཞིག་བཙས་པས་མིང་གེལ་པོར་བཏགས། དེ་ཆེར་སྐྱེས་པ་ན་བྲམ་ཟེ་ལས་དྲུག་པར་གྱུར་ཏེ་མཐར་གྱིས་རིག་པའི་གནས་བཅོ་བརྒྱད་ལ་མཁས་པར་གྱུར་ཏོ། །དེ་ཁྱིམ་བདག་མགོན་མེད་ཟས་སྦྱིན་དང་འགྲོགས་པས་བཅོམ་ལྡན་འདས་ཀྱི་བསྟན་པ་ལ་ཡང་དགའ་བར་གྱུར་ཅིང་ཕྱིས་ཕ་མ་གཉིས་ཤི་བ་ན་མཉན་ཡོད་དང་ཤུར་པ་ར་ཀའི་གྲོང་ཁྱེར་གྱི་རི་སུལ་ཞིག་ན་དྲང་སྲོང་ཞིག་ཡོད་པ་དེའི་ཐད་དུ་རབ་ཏུ་བྱུང་ཞིང་ནགས་ཁྲོད་དེ་ན་གནས་ཀྱང་ཡོན་ཏན་གྱིས་ཁྱད་པར་ཅིའང་མ་ཐོབ་བོ། །དེ་ནས་དྲང་སྲོང་དེ་ཡང་ཤི་ནས་གེལ་པོ་དཀའ་ཐུབ་ཀྱི་གནས་དེར་གནས་པ་ན་བཅོམ་ལྡན་འདས་ཤུར་པ་ར་ཀར་གཤེགས་པ་མཐོང་ནས་བསྙེན་བཀུར་བྱ་བར་འདོད་དེ། དེ་ཡང་བྲག་དེ་ལ་རྐང་པས་བབ་ན་ནི། བཅོམ་ལྡན་འདས་ཐལ་བར་འགྱུར་བ་མཐོང་ནས། བྲག་དེ་ལས་མཆོངས་པ་ན་སངས་རྒྱས་ཀྱིས་བྱིན་གྱིས་བརླབས་ཏེ་ཅི་ཡང་མ་གནོད་པར་བདེ་བར་ཕྱིན་ནོ། །དེར་བཅོམ་ལྡན་འདས་ཀྱིས་ཞབས་ལ་ཕྱག་བྱས་ནས་ཕྱི་བཞིན་དུ་འབྲང་བ་ལ་བཅོམ་ལྡན་འདས་ཕྱོགས་གཅིག་ཏུ་བཞུགས་ནས་དེ་ལ་ཆོས་བསྟན་པས་དེ་ཉིད་སྟན་དེ་ལ་འཁོད་བཞིན་དུ་བདེན་པ་རྟོགས་པའི་མོད་ལ་ཕྱིར་མི་འོང་གི་འབྲས་བུ་མངོན་དུ་བྱས་སོ། །དེ་ནས་དེ་སྟོན་པས་ཚུར་ཤོག་གིས་རབ་ཏུ་བྱུང་གི་བསྙེན་པར་རྫོགས་ནས་གདམས་ངག་བསྟན་པས་དགྲ་བཅོམ་པ་མངོན་དུ་བྱས་ཏེ།བཅོམ་ལྡན་འདས་ཀྱིས་དེ་དད་པ་དང་མོས་པ་དང་ལྡན་པ་རྣམས་ཀྱི་མཆོག་ཏུ་བསྟན་ནོ། །དེ་ནས་དགེ་སློང་རྣམས་ཀྱིས་དེའི་ལས་ཀྱི་རྒྱུ་གསོལ་པ་ན། བཅོམ་ལྡན་འདས་ཉིད་སྔོན་དྲང་སྲོང་དུ་གྱུར་པའི་ཚེ། འདི་ཉིད་དཀའ་ཐུབ་པ་ཞིག་ཏུ་གྱུར་ནས་དད་དེ་བྲག་གཡང་ལ་མཆོངས་པ་དྲང་སྲོང་གི་ཕྱག་གིས་བཟུང་སྟེ་བླངས་ནས་བསམ་གཏན་དང་མངོན་ཤེས་བསྐྱེད་པར་གསུངས་ཤིང༌། ད་ལྟར་དགྲ་བཅོམ་པ་ཐོབ་སྟེ་དད་མོས་དང་ལྡན་པའི་མཆོག་ཏུ་ལུང་བསྟན་པའི་རྒྱུ་ནི། སྔོན་སངས་རྒྱས་འོད་སྲུང་གི་དུས་སུ། དྲང་སྲོང་ལྔ་བརྒྱ་མངོན་པར་དད་ནས༑ དཀའ་ཐུབ་ཀྱི་ནགས་སུ་སངས་རྒྱས་འོད་སྲུང་འཁོར་དང་བཅས་པ་སྤྱན་དྲངས་ནས་རྩ་བ་དང་འབྲས་བུའི་མཆོད་ནས་ཆོས་ཉན་པ་ན། སངས་རྒྱས་འོད་སྲུང་གིས་ཆོས་བསྟན་པས་དེའི་ནང་ནས་གཅིག་མ་གཏོགས་གཞན་ཀུན་གྱིས་བདེན་པ་རྟོགས་པའི་མོད་ལ་ཕྱིར་མི་འོང་བའི་འབྲས་བུ་ཐོབ་ནས། སླར་ཐམས་ཅད་ཀྱིས་རབ་ཏུ་བྱུང་བར་གསོལ་བས་དྲང་སྲོང་ལྔ་བརྒྱ་པོ་དགེ་སློང་རྣམས་ལ་གཏད་ནས་རབ་ཏུ་བྱུང་ཞིང་བསྙེན་པར་རྫོགས་ཏེ་དེ་དག་ལ་ལུང་ཕོག་ཅིང་བརྩོན་པས་གཞན་ཀུན་གྱིས་དགྲ་བཅོམ་པའི་གོ་འཕང་ཐོབ་ལ། དེ་ལས་དྲང་སྲོང་གཅིག་གིས་ནི་ཐ་ན་དྲོ་བ་ཙམ་གྱི་ཡོན་ཏན་ཡང་མ་ཐོབ་བོ། །དེ་གང་ལས་རབ་ཏུ་བྱུང་བའི་མཁན་པོ་དེ་ནི་སངས་རྒྱས་འོད་སྲུང་གིས་དད་པ་དང་མོས་པ་དང་ལྡན་པ་རྣམས་ཀྱིས་མཆོག་ཏུ་བསྟན་པ་ཡིན་པས། དེས་ཚེ་གཅིག་ལ་ཚངས་པར་སྤྱོད་པ་སྤྱད་ནས་འཆི་ཁར་མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ཞིང་དགྲ་བཅོམ་པའི་གོ་འཕང་ཐོབ་ནས། བདག་གི་མཁན་པོ་བཞིན་དུ་ལུང་སྟོན་པར་གྱུར་ཅིག་ཅེས་སྨོན་ལམ་བཏབ་པར་གསུངས་སོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཡུལ་དེའི་བྲམ་ཟེ་འབྱུང་པོ་ཞེས་བྱ་བའི་བུ་ནག་པོ་ཞེས་བྱ་བ་རིག་པའི་གནས་བཅོ་བརྒྱད་ལ་བྱང་བ་ཞིག་རང་གི་ཕ་དེ་རྒས་པར་གྱུར་ནས་དེའི་སློབ་མ་བྲམ་ཟེའི་ཁྱེའུ་ལྔ་བརྒྱ་ཙམ་གྱི་སློབ་དཔོན་བྱེད་པ་ལས། བྲམ་ཟེ་རྣམས་ལ་རྩོད་པ་ཆེན་པོ་བྱུང་ནས་དེ་ཞི་བའི་ཐབས་རྩོམ་ཡང་ཞི་བར་བྱེད་མ་ནུས་པས་ཡིད་སྐྱོ་ནས་འཁོར་རྣམས་བོར་ཏེ་གཅིག་པུར་ནགས་ཁྲོད་ཅིག་ཏུ་སོང་ངོ༌། །ནགས་དེ་ན་གནོད་སྦྱིན་ནག་པོ་ཞེས་བྱ་བ་སེམས་ཅན་གྱི་མདངས་འཕྲོག་ཅིང་སྲོག་ཆགས་སྟོང་ཕྲག་དུ་མ་ལ་སྡུག་བསྔལ་སྐྱེད་པ་ཞིག་ཀྱང་གནས་ཤིང༌། དྲང་སྲོང་ཞིག་ཀྱང་གནས་ཏེ་དེ་གཉིས་ཕན་ཚུན་ཤིན་ཏུ་མཐུན་པ་ཞིག་གོ །དེ་ནས་བྲམ་ཟེ་ནག་པོ་དེ་དྲང་སྲོང་དེའི་ཐད་དུ་རབ་ཏུ་བྱུང་སྟེ། དེས་ཡིད་བྱེད་ཀྱི་ལུང་ཕོག་པས་ནག་པོས་ཀྱང་བསམ་གཏན་བཞི་དང་མངོན་ཤེས་ལྔ་ཐོབ་སྟེ་དྲང་སྲོང་རྒན་པོ་ཤི་བའི་འོག་ཏུ་གནས་དེར་འདུག་པར་བྱེད་དོ། །དེའི་ཚེ་བཅོམ་ལྡན་འདས་ལ་རྒྱལ་པོའི་ཁབ་ཀྱི་མི་རྣམས་ཀྱིས་གནོད་སྦྱིན་ནག་པོ་དེ་འདུལ་བར་གསོལ་བ་བཏབ་པས། བཅོམ་ལྡན་འདས་ཀྱིས་གནོད་སྦྱིན་དེ་རྫུ་འཕྲུལ་གྱིས་བཀུག་ནས་བཀའ་སྩལ་པ། ཀྱེ་སེམས་ཅན་རྣམས་ལ་གནོད་པ་མ་བྱེད་ཅིགསྡིག་པ་འདི་ཐོངས་ཤིགགནོད་སྦྱིན་གྱིས། བདག་ལ་ཇི་ལྟར་བཀའ་སྩལ་པ་དེ་བཞིན་དུ་འཚལ་ལོ་ཞེས་གསོལ་ནས་སྐྱབས་འགྲོ་དང་བསླབ་པའི་གཞི་བླངས་ནས་སླན་ཆད་རྒྱལ་པོའི་ཁབ་ཀྱི་མི་རྣམས་བསྲུང་བ་དང་བསྐྱབ་པར་ཁས་བླངས་སོ། །དེ་ནས་གནོད་སྦྱིན་དེ་རང་གནས་སུ་ཕྱིན་ཏེ་འདུག་པ་ན༑ དྲང་སྲོང་ནག་པོ་དེ་ཞག་བདུན་ན་འཆི་བར་མཐོང་ནས། དེ་ལ་སྙིང་བརྩེ་བའི་ཕྱིར་དེའི་ཐད་དུ་ཕྱིན་ནས་དོན་དེ་གོ་བར་བྱས་པས། དེ་མྱ་ངན་གྱིས་ནོན་ནས་རྫུ་འཕྲུལ་གྱི་སྟོབས་ཀྱང་ཉམས་ཏེ་སྨྲེ་སྔགས་འདོན་པ་ལ། གནོད་སྦྱིན་དེས་སངས་རྒྱས་ལ་སྐྱབས་སུ་འགྲོ་བར་བསྐུལ་བས། དྲང་སྲོང་ནག་པོས་དཀའ་ཐུབ་ཀྱི་ནགས་སྤངས་ནས་འོད་མའི་ཚལ་དུ་སོང་བ་ན། རྒྱང་མ་ནས་བཅོམ་ལྡན་འདས་ཀྱིས་འཁོར་རྣམས་ལ་ཆོས་བསྟན་པ་མཐོང་བས་དགེ་སློང་བསམ་གཏན་ལ་གནས་པ་བས་ཆེས་ཁྱད་པར་དུ་གྱུར་བའི་དགའ་བ་དང་བདེ་བ་སྐྱེས་ཏེ༑ དྲུང་དུ་ཕྱིན་ནས་བཅོམ་ལྡན་འདས་ཀྱིས་ཞབས་ལ་མགོ་བོས་ཕྱག་བྱས་ཏེ་ཆོས་ཉན་དུ་འཁོད་པ་ན། བཅོམ་ལྡན་འདས་ཀྱིས་མཐུན་པའི་ཆོས་བསྟན་པས་སྟན་དེ་ལ་འཁོད་བཞིན་དུ་བདེན་པ་མཐོང་བའི་མོད་ལ་ཕྱིར་མི་འོང་བའི་འབྲས་བུ་མངོན་དུ་བྱས་ཤིང༌། དེ་ནས་སྟོན་པས་ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པའི་བར་དུ་གྱུར་ཏོ། །དེར་དགེ་སློང་རྣམས་ངོ་མཚར་དུ་གྱུར་པ། སྔོན་ཡང་བཅོམ་ལྡན་འདས་ཉིད་དྲང་སྲོང་མངོན་ཤེས་ལྔ་དང་ལྡན་པ་ཞིག་ཏུ་གྱུར་པའི་ཚེ། དྲང་སྲོང་ནག་པོ་འདི་བྲམ་ཟེའི་ཁྱེའུ་ལེ་ལོ་ཅན་ཞིག་དུ་གྱུར་པ་ཞག་བདུན་ལས་ཚེ་མེད་པར་ཤེས་ནས། དེ་ལ་སྐྱོ་བ་བསྐྱེད་པའི་ཚིག་བརྗོད་པས༑ དེས་ཀྱང་བརྩོན་པས་བསམ་གཏན་དང་མངོན་ཤེས་ཐོབ་པའི་སྔོན་གྱི་རབས་གསུངས་ཤིང༌༑ གཞན་ཡང་སངས་རྒྱས་འོད་སྲུང་གི་བསྟན་པ་ལ་འདི་ཉིད་རབ་ཏུ་བྱུང་ཞིང་ཚངས་པར་སྤྱད་པས་དབང་པོ་ཡོངས་སུ་སྨིན་པར་བྱས་པ་དེས་ད་ལྟ་རྣམས་པར་གྲོལ་བར་གྱུར་ཏོ་གསུངས། འདི་དག་གིས་ཀྱང་ཚངས་སྤྱོད་ཀྱི་འབྲས་བུ་བསྟན་ཏོ། །
༈ ཡང་ཤཱཀྱ་ལག་ན་དབྱུག་ཐོགས་ཀྱི་བུ་ཁྱེའུ་མདའ་ཐོགས་ཅེས་བྱ་བ་གྲགས་འཛིན་མའི་མིང་པོར་གྱུར་པ་ཞིག་ཡོད་པ་དེ་སྔོན་བྱང་ཆུབ་སེམས་དཔའ་དང་ཤིན་ཏུ་མཛའ་བར་གྱུར་པ་ལས། ཕྱིས་བྱང་ཆུབ་སེམས་དཔའ་རབ་ཏུ་བྱུང་བའི་ཚེ། ཅི་ཞིག་མཐོང་ན་འཁོར་ལོས་སྒྱུར་བའི་རྒྱལ་སྲིད་དང་བདག་གི་སྲིང་མོ་བོར་ཏེ་རབ་ཏུ་བྱུང་སྙམ་དུ་སེམས་མི་དགའ་ཞིང་འཁོན་དུ་གྱུར་ཏེ། ཕྱིས་མངོན་པར་རྫོགས་པར་སངས་རྒྱས་ནས། གདུལ་བྱའི་དོན་མཛད་ཅིང་སེར་སྐྱའི་གནས་སུ་གཤེགས་ཏེ་ཡབ་སྲས་གདན་འཛོམས་པར་མཛད་པ་དེར།ཤཱཀྱ་སྟོང་ཕྲག་དུ་མས་བསྙེན་བཀུར་བྱེད་པའི་ཕྱིར་མདུན་དུ་འགྲོ་བ་ན། ཤཱཀྱ་མདའ་ཐོགས་ནི་སྔར་གྱི་འཁོན་གྱིས་བཅོམ་ལྡན་འདས་ཀྱི་སྤྱན་སྔར་འགྲོ་བར་མི་བྱེད་པ་ཤཱཀྱ་རྣམས་ཀྱིས་ནན་ཏན་གྱིས་ཁྲིད་པ་ན། དེས་ཤཱཀྱ་རྣམས་ཀྱི་ངོ་བསྲུང་བའི་ཕྱིར་བཅོམ་ལྡན་འདས་ལས་བསླབ་གཞི་ལྔ་མནོས་སོ། །དེ་ནས་ཕྱི་ཞིག་ན་དེས་སྔོན་གྱི་འཁོན་དྲན་ཏེ། བདག་གིས་དེ་ལས་བསླབ་གཞི་བླངས་མོད་བསྲུང་མི་དགོས་སོ་སྙམ་ནས་རྒྱུ་དེས་བསླབ་པའི་གཞི་ལྔ་ཉམས་པར་བྱས་སོ། །དེ་ཤཱཀྱ་རྣམས་ཀྱིས་ཚོར་ནས་དེ་ལ་སྙིང་རྗེ་བའི་དབང་གིས་བཅོམ་ལྡན་འདས་ཀྱིས་སྤྱན་སྔར་ཕྱིན་ཏེ་དེ་ཉིད་ངན་སོང་མི་གཏོང་བར་གསོལ་པ་བཏབ་བོ། །དེ་ནས་བཅོམ་ལྡན་འདས་ཀྱིས། དེའི་དབང་པོ་ཡོངས་སུ་སྨིན་པར་བྱ་དགོས་སོ་སྙམ་དུ་དགོངས་ནས་རེ་ཞིག་དེ་ལ་ཅི་ཡང་བཀའ་མ་སྩལ་ནས། ཚེའི་ལྷག་མ་ཞག་བདུན་ལུས་པར་གཟིགས་ཏེ༑ དགེ་སློང་རྣམས་ལ་བཀའ་སྩལ་པ། ཤཱཀྱ་མདའ་ཐོགས་ནི་ད་སྟེ་ཞག་བདུན་ན་འཆི་བར་འགྱུར་རོ་ཞེས་བཀའ་སྩལ་ཏོ། །དེ་ཤཱཀྱ་མདའ་ཐོགས་ཀྱིས་ཐོས་པས་བཅོམ་ལྡན་འདས་ལ་མ་དད་པར་གྱུར་ཏེ། ཁང་བཟང་གི་སྟེང་ན་འདུག་ཅིང་བུད་མེད་ཀྱི་འཁོར་གྱིས་བསྐོར་ཏེ་རོལ་མོའི་སྒྲས་རྩེ་ཞིང་དགའ་མགུར་སྤྱོད་དོ། །དེར་བཅོམ་ལྡན་འདས་ཀྱིས་སྔོན་དུ་ཉན་ཐོས་ཆེན་པོ་རྣམས་བཏང་ནས་ཕྱིར་རང་ཉིད་འབྱོན་པར་དགོངས་ཏེ་ཞག་དང་པོར་མ་འགགས་པ་དང༌། གཉིས་པར་ཀུན་དགའ་བོ་དང༌། གསུམ་པར་མོང་འགལ་གྱི་བུ་དང༌། བཞི་པར་ཤཱ་རིའི་བུ་རྣམས་བཏང་སྟེ་དེ་དག་གིས་ཤཱཀྱ་མདའ་ཐོགས་ལ་དབང་པོ་ཡོངས་སུ་སྨིན་པའི་ཆོས་བསྟན་པས་མཐར་གྱིས་དེ་འཆི་བས་འཇིགས་ཤིང་སྐྲག་པར་གྱུར་ཏོ། །དེ་ནས་ཞག་ལྔ་པར་བཅོམ་ལྡན་འདས་ཉིད་བྱོན་པས་ཤཱཀྱ་མདའ་ཐོགས་དད་ནས་ནང་དུ་སྤྱན་དྲངས་ཤིང་ཞབས་ལ་ཕྱག་བྱས་ནས་ཆོས་ཉན་པའི་ཕྱིར་སྤྱན་སྔར་འདུག་པ་ན་བཀའ་སྩལ་པ། མདའ་ཐོགས་འདི་ལྟར་འཆི་བའི་འཇིགས་པ་འདི་ནི་འཇིགས་པ་རྣམས་ཀྱི་ནང་ནས་ཕྲན་ཚེགས་ཙམ་དུ་ཟད་དེ། འདི་ལྟ་སྟེ་སེམས་ཅན་དམྱལ་བ་དང་དུད་འགྲོ་དང་ཡི་དྭགས་རྣམས་ཀྱི་ངན་སོང་གི་འཇིགས་པ་འདི་ནི་འཇིགས་པ་རྣམས་ཀྱི་མཆོག་ཡིན་ནོ། །དེས་གསོལ་པ། སེམས་ཅན་དམྱལ་བ་དེ་དག་ཇི་ལྟ་བུ་ལགས། དེ་ནས་བཅོམ་ལྡན་འདས་ཀྱིས་དེ་སྐྱོ་བ་བསྐྱེད་པའི་ཕྱིར་རྫུ་འཕྲུལ་གྱིས་ཁྲིད་དེ་སེམས་ཅན་དམྱལ་བ་ཆེན་པོ་བརྒྱད་བསྟན་པས། དེས་གསོལ་པ་ལས་གང་གིས་འདིར་སྐྱེ་བར་འགྱུར་བ་ལགས། བཀའ་སྩལ་པ། སྲོག་གཅོད་པ་ཀུན་ཏུ་བརྟེན་ཅིང་བསྒོམས་ཏེ་མང་དུ་བྱས་པས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །གལ་ཏེ་དེ་ཤི་འཕོས་ནས་མི་རྣམས་དང་སྐལ་བ་མཉམ་པར་འདིར་སྐྱེས་ན་ཡང་ཚེ་ཐུང་བར་འགྱུར་རོ། །ཞེས་སོགས་མི་དགེ་བ་བཅུའི་ལས་ཀྱི་ལམ་རྒྱས་པར་བསྟན་པས།དེ་ལྷག་པར་འཇིགས་པ་སྐྱེས་ཏེ་བདག་གིས་བསླབ་གཞི་མ་བསྲུངས་པས་ངན་སོང་དུ་སྐྱེ་བར་མི་འགྱུར་གྲངས་སྙམ་ནས། དེས་བསླབ་པ་ཉམས་པ་དེ་དག་བཤགས་ནས་ཆོས་ཉན་པའི་ཕྱིར་འཁོད་པ་ན། བཅོམ་ལྡན་འདས་ཀྱིས་དེ་དང་མཐུན་པའི་ཆོས་བསྟན་པས་སྟན་དེ་ཉིད་དུ་རྒྱུན་དུ་ཞུགས་པའི་འབྲས་བུ་ཐོབ་བོ། །དེ་ནས་ཚེ་འཕོས་ཏེ་ལྷར་སྐྱེས་ནས་གནས་གསུམ་ལ་བརྟགས་པས་འཆི་ཁར་བསླབ་གཞི་རྣམས་བསྲུངས་པ་དང་སངས་རྒྱས་ལ་དད་པས་ལྷར་སྐྱེས་པར་མཐོང་ནས་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཞུས་ནས་སླར་ལྷ་ཡུལ་དུ་སོང་ངོ༌། །དེ་ནས་ཤཱཀྱ་རྣམས་འོངས་ནས་བཅོམ་ལྡན་འདས་ལ་ཤཱཀྱ་མདའ་ཐོགས་གར་སྐྱེས་ཞུས་པས་བཀའ་སྩལ་པ། གྲོགས་པོ་དག་ལྷར་སྐྱེས་སོ། །དེ་དག་གིས་གསོལ་བ་དེས་བསླབ་པ་ཉམས་པར་བགྱིས་ཏེ་ཆང་འཐུང་ན་དེ་ཇི་ལྟར་ལྷར་སྐྱེས།བཀའ་སྩལ་པ། དེས་འཆི་ཀར་བསླབ་པ་ཉམས་པ་བཤགས་ཏེ་རྒྱུན་ཞུགས་ཀྱི་འབྲས་བུ་ཐོབ་པས་ལྷར་སྐྱེས་སོ། །དེར་ཐམས་ཅད་ངོ་མཚར་དུ་གྱུར་ནས། ཀྱེ་མ་སངས་རྒྱས། ཀྱེ་མ་ཆོས། ཀྱེ་མ་དགེ་འདུན། ཀྱེ་མ་ཆོས་ལེགས་པར་གསུངས་པ་འདི་ལྟར་ངན་སོང་དུ་འགྲོ་བའི་སེམས་ཅན་དག་ཀྱང་ངན་སོང་ནས་ཕྱུང་སྟེ་མཐོ་རིས་སུ་འགྲོ་བར་བྱེད་དོ་ཞེས་བསྔགས་ཤིང༌༑ ལྷག་པར་ཡང་དཀོན་མཆོག་གསུམ་ལ་བཀུར་སྟི་བྱེད་པར་གྱུར་ཏོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ༑ ཝཱ་རཱ་ཎ་སཱིར་ཚོང་པ་དབུལ་པོ་ཞིག་འདུག་པ་དེས་སངས་རྒྱས་ཀྱི་བསྟན་པ་ལ་དད་པ་རྙེད་ནས། བསོད་ནམས་བྱ་བའི་ཕྱིར་རྒྱ་མཚོ་ཆེན་པོར་གྲུར་ཞུགས་ཏེ་བདེ་བར་འཁོར་ནས་སྦྱིན་པ་དག་སྦྱིན་ཅིང་བསོད་ནམས་དག་བྱེད་པ་ལ་ཞུགས་སོ། །དེ་ཡང་ཚེ་ཐུང་ངུ་ལས་མེད་པར་གཟིགས་ནས་དེ་སྐྱོ་བ་བསྐྱེད་པའི་ཕྱིར། ཡང་དག་པར་རྫོགས་པའི་སངས་རྒྱས་འོད་སྲུང་གིས་དེ་ཞག་བདུན་ནས་འཆི་བར་འགྱུར་བ་ལུང་བསྟན་པས། དེ་ཤིན་ཏུ་སྐྲག་ནས་སངས་རྒྱས་ཀྱི་སྤྱན་སྔར་ཕྱིན་ཏེ་སྐྱབས་འགྲོ་དང་བསླབ་གཞི་བླངས་ནས་ཤི་འཕོས་ཏེ་ལྷ་ཡུལ་དུ་སྐྱེས་སོ། །དེའི་དུས་ཀྱི་ཚོང་པ་དེ་ཤཱཀྱ་མདའ་ཐོགས་དེ་ཡིན་ཏེ། དེའི་ཚེ་ན་ཡང་འདི་འཆི་བས་འཇིགས་ཤིང་སྐྲག་ནས་བསླབ་གཞི་བསྲུངས་ཏེ་མཐོ་རིས་སུ་སྐྱེས་སོ། །ད་ལྟར་ཡང་འཆི་བས་འཇིགས་ཤིང་སྐྲག་ནས་སྐྱབས་སུ་འགྲོ་བ་དང་བསླབ་པའི་གཞི་རྣམས་བསྲུངས་ཏེ་གཞི་དེ་ལས་མཐོ་རིས་སུ་འགྲོ་བ་དང་ཐར་པར་འགྲོ་བ་ཐོབ་པར་གྱུར་ཏོ་གསུངས་སོ། །འདིས་ནི་བསླབ་གཞི་ཉམས་པ་གསོ་བ་དང་རྒན་ཞུགས་འཆི་ཀ་མ་སོགས་ཀྱིས་ཀྱང་སྐྱབས་འགྲོ་དང་བསླབ་གཞི་བླངས་ན་དོན་ཆེ་བར་བསྟན་པ་ཡིན་ནོ། །
༈ ཡང་གླེང་གཞི་མཉན་ཡོད་ན་བཞུགས་པའི་ཚེ། ཡུལ་དེ་ན་བྲམ་ཟེ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། ཆེར་སྐྱེས་པ་ན་རིག་པའི་གནས་བཅོ་བརྒྱད་ལ་བྱང་བར་བྱས་པས། ལོ་བཅུ་དྲུག་ལོན་པ་དང་བསྟན་བཅོས་ཐམས་ཅད་རྟོགས་པར་གྱུར་ཏེ་གཞུང་གིས་རྩོད་པ་ཐམས་ཅད་ཚར་བཅད་ནས་དེ་རྒྱགས་པས་དྲེགས་ཏེ་བྲམ་ཟེ་ཐམས་ཅད་ཁྱད་དུ་གསོད་དེ་དེར་བྲམ་ཟེ་དག་གིས། འདི་དགེ་སྦྱོང་གོ་ཏ་མ་སར་བཏང་ན་དེས་རབ་ཏུ་བྱུང་ཡང་སྲིད། དེ་ལྟ་ན་བདག་ཅག་འདིའི་འོག་ནས་ཐར་བར་འགྱུར་རོ་བསམས་ནས་དེ་དག་གིས་སངས་རྒྱས་ཀྱི་བསྔགས་པ་བརྗོད་པས་དེ་ཐོས་པ་དང་བྲམ་ཟེའི་ཁྱེའུ་དེ་བཅོམ་ལྡན་འདས་ཀྱི་སྤྱན་སྔར་ཕྱིན་པ་ན་མཆོག་ཏུ་དགའ་བ་དང་བདེ་བ་སྐྱེས་ཏེ་བྱད་གཟུགས་ཀྱི་རྒྱགས་པ་མེད་པར་གྱུར་ནས། འདིའི་ཤེས་རབ་དང་ཐམས་ཅད་མཁྱེན་པ་ཡིན་མིན་བརྟག་པར་བྱའོ་སྙམ་དུ་ཡིད་ཀྱི་དྲི་བ་སྣ་ཚོགས་བྱས་པས། བཅོམ་ལྡན་འདས་ཀྱིས་དེའི་བསམ་པ་ཐུགས་སུ་ཆུད་ནས་སོ་སོར་ལན་སྩལ་པས། འདི་ནི་ཐམས་ཅད་མཁྱེན་པར་ངེས་སོ་སྙམ་སྟེ་ལྷག་པར་ཡང་དགའ་བར་གྱུར་ཏེ། སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཏེ། ཞག་བདུན་གྱི་བར་དུ་མངོན་པར་མཆོད་ནས། ཐ་མའི་ཉིན་བཅོམ་ལྡན་འདས་ལ་ན་བཟའ་འབུམ་རི་བ་དང༌། འཁོར་རྣམས་ལ་རས་ཟུང་རེ་ཕུལ་ནས་ཆོས་མཉན་པའི་ཕྱིར་སྤྱན་སྔར་འདུག་ནས་བཅོམ་ལྡན་འདས་ཀྱི་དེ་དག་ལ་མཐུན་པའི་ཆོས་བསྟན་པས་བྲམ་ཟེའི་ཁྱེའུ་དེ་འཁོར་དང་བཅས་པ་སྟན་དེ་ལ་འཁོད་བཞིན་དུ་བདེན་པ་མཐོང་ངོ༌། །དེ་ནས་ཁྱེའུ་དེས་ཕ་མ་ལ་གནང་བ་ཞུས་ནས། བཅོམ་ལྡན་འདས་ཀྱི་སྤྱན་སྔར་ཚུར་ཤོག་གིས་རབ་ཏུ་བྱུང་ཞིང་བསྙེན་པར་རྫོགས་ནས་བརྩོན་པས་དགྲ་བཅོམ་པ་མངོན་དུ་བྱས་སོ། །དེ་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པས། བཀའ་སྩལ་པ་སྨོན་ལམ་གྱིས་དབང་ལས་གྱུར་ཏེ། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ནས་མྱ་ངན་ལས་འདས་པའི་འོག་ཏུ་རྒྱལ་པོ་ཀྲྀ་ཀྲྀ་{ཀྲྀ་ཀཱིས}༼ཚིག་གསར་དུ་འདི་འདྲ་ཞིག་སྣང་བས་གང་ལྟར་ཡང་དཔྱད་གཞི་ཙམ་སྨྲས། ད་དུང་འདིར་འདྲ་ཁ་ཤས་སྣང་ཡང་རང་སར་བཞག་ཡོད། ཞུ་མཆན།༽དེའི་སྐུ་གདུང་གི་མཆོད་རྟེན་ཁོ་ར་ཁོར་ཡུག་ཏུ་དཔག་ཚད་གཅིག་ཡོད་པ་རིན་པོ་ཆེ་ལས་བརྩེགས་ནས་དུས་སྟོན་གྱི་མཆོད་པ་བྱེད་པའི་ཚེ་རྒྱལ་པོས་དྲིལ་བསྒྲགས་ཏེ། ཝཱ་རཱ་ཎ་སཱིར་འདི་ན་སྐྱེ་བོའི་ཚོགས་ཇི་སྙེད་ཡོད་པ་དེ་དག་མཆོད་རྟེན་གྱི་དུས་སྟོན་ལ་བབས་པ་ན་དེར་སོང་ལ་བཀུར་སྟི་གྱིས་ཤིགསུ་དེར་མ་སོང་ན་དེའི་ཅི་བདོག་པ་ཐམས་ཅད་སླར་བཞེས་སོ་ཞེས་བསྒོའོ། །དེའི་ཚེ་རྒྱལ་པོའི་མདུན་ན་འདོན་བྲམ་ཟེ་མ་དད་པ་ཞིག་ཡོད་པ་དེ་སྡང་བའི་སེམས་ཀྱིས་མ་སོང་ངོ༌། །དེ་ཐོས་པ་དང་རྒྱལ་པོས་ངའི་བཀའ་བཅག་གོ་སྙམ་དུ་ཁྲོས་ཏེ་དེའི་ནོར་རྣམས་ཕྲོགས་པར་བརྩམ་པ་རྒྱལ་པོ་དེའི་བུས་ཐོས་ཏེ།རྒྱལ་བུ་དེ་དང༌། མདུན་ན་འདོན་གྱི་བུ་གཉིས་མཛའ་གཅུགས་ཡིན་པས། དེས་དེ་ལ་སྦྲན་ཏེ༑ ཁྱོད་སོང་ལ་ཕ་ལ་མཆོད་རྟེན་གྱི་དུས་སྟོན་ལ་མགྱོགས་པར་སོངས་ཤིགརྒྱལ་པོས་ཁྱོད་ཀྱི་ནོར་རྣམས་ཕྲོགས་ཏ་རེ་ཞེས་གྱིས་ཤིགས་བྱས་སོ། །དེ་ཐོས་པ་དང་བྲམ་ཟེ་མདུན་ན་འདོན་བུ་དང་ལྷན་ཅིག་ཏུ་ཕྱིན་པ་ན། བུ་དེས་མཆོད་རྟེན་ལ་དད་པ་རྙེད་ནས་བཀུར་སྟི་ཆེན་པོ་བྱས་ཏེ། དགེ་བའི་རྩ་བ་འདིས་བདག་ཕྱུག་ཅིང་ནོར་མང་བའི་རིགས་སུ་སྐྱེས་ཤིང་གཟུགས་བཟང་ལྟ་ན་སྡུག་པ་དང༌། བསྟན་བཅོས་ཐམས་ཅད་རྟོགས་ནས་གཞུང་གིས་རྩོད་པ་ཐམས་ཅད་ཚར་ཆོད་པ་དང༌། སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ཞིང་དགྲ་བཅོམ་པ་ཐོབ་པར་གྱུར་ཅིག་ཅེས་སྨོན་ལམ་བཏབ་ནས། ཁྱེའུ་དེ་སྐྱེ་བོ་མང་པོས་བརྫིས་ཏེ་ཤི་འཕོས་ནས་ལྷར་སྐྱེས་སོ། །དེ་ནས་ལྷའི་བུ་དེས་གནས་གསུམ་ལ་བརྟགས་པས་སངས་རྒྱས་འོད་སྲུང་གི་མཆོད་རྟེན་ལ་སེམས་དགའ་བ་བསྐྱེད་པས་ལྷར་སྐྱེས་པར་མཐོང་ནས་དེ་མ་ཐག་པར་མཆོད་རྟེན་དེ་ཉིད་ཀྱི་དྲུང་དུ་འོངས་ནས་ལྷའི་མེ་ཏོག་དང་སྤོས་སྣ་ཚོགས་པས་གཏོར་ནས་སེམས་དགའ་བར་གྱུར་ཏེ་འདུག་གོ །དེའི་ཚེ་ཕ་དེས་རང་གི་བུ་དེ་སྐྱེ་བོ་རྣམས་ཀྱིས་བརྫིས་ནས་ཤི་བར་ཐོས་ཏེ། དེར་སོང་ནས་བུའི་རོ་ལ་འཁྱུད་ཅིང་སྨྲེ་སྔགས་འདོན་པ་ལྷའི་བུ་དེས་མཐོང་ནས་དེར་ཕྱིན་ཏེ་སྨྲས་པ། ཕ་ཅིག་བདག་གི་ཕྱིར་མྱ་ངན་མ་བྱེད་ཅིགབྲམ་ཟེས་སྨྲས་པ་ཁྱོད་སུ་ཡིན། དེས་བདག་ནི་ཁྱོད་ཀྱི་བུའོ། །བྲམ་ཟེས། ཁྱོད་གང་དུ་སྐྱེས། དེས་ལྷར་སྐྱེས་སོ། །བྲམ་ཟེས། ཁྱོད་ཀྱིས་ལས་ཅི་ཞིག་བྱས། དེས་སྨྲས་པ། མཆོད་རྟེན་འདི་ཉིད་ལ་བསྙེན་བཀུར་བྱས་ནས། སེམས་དགའ་བ་བསྐྱེད་དེ་ཁྱོད་ཀྱིས་ཀྱང་སྔོན་གྱི་ལྟ་བའི་རྣམ་པ་བོར་ལ་མཆོད་རྟེན་འདི་ལ་བསྙེན་བཀུར་བྱས་ཏེ་སེམས་དགའ་བར་གྱིས་ཤིག་དང༌། དེས་ཁྱོད་ལེགས་པ་ཐམས་ཅད་ཀྱི་འབྱུང་གནས་སུ་འགྱུར་རོ་ཞེས་སྨྲས་ནས་ལྷའི་བུ་དེ་ཉིད་མི་སྣང་བར་གྱུར་ཏོ། །དེར་བྲམ་ཟེ་དེའི་མྱ་ངན་ཡང་སངས་ཤིང༌༑ མཆོད་རྟེན་ལ་ཤིན་ཏུ་དགའ་བར་གྱུར་ནས། བཀུར་སྟི་ཆེན་པོ་བྱས་ཏེ། དགེ་བའི་རྩ་བ་འདིས། བུ་འདི་ཉིད་ལ་བརྟེན་ནས་སངས་རྒྱས་མཉེས་པར་བྱེད་པར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་མདུན་ན་འདོན་གྱི་བུ་དེ་ནི་བྲམ་ཟེའི་ཁྱེའུ་འདི་ཡིན་ལ་དེའི་ཚེ་ཕར་གྱུར་པ་དེ་ནི་བྲམ་ཟེ་འདི་ཁོ་ནའོ་གསུངས། འདིས་ནི་རྟེན་ཁྱད་འཕགས་ལ་མཆོད་ཅིང་སྨོན་ལམ་བཏབ་པའི་ཕན་ཡོན་བསྟན་ཏོ། །
༈ ཡང་གླེང་གཞི་མཉན་ཡོད་དུ་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་ཞིག་གི་ཆུང་མ་ལ་བུ་ཆགས་པར་གྱུར་ཏེ། མ་དེའི་ལུས་མགོ་མཇུག་ཏུ་མི་གཙང་བའི་དྲིས་ཁྱབ་ཅིང༌༑ ཟས་སྐོམ་དུ་ཕྱི་ས་དང་གཅིན་ཟ་ཞིང་འབྱུང་འདོད་པར་གྱུར་ཏོ། །དེ་བཙས་པ་དང་ཁྱེའུ་ལུས་ཕྱི་ས་དང་གཅིན་གྱིས་གཡོགས་པ་ཞིག་བཙས་ཏེ། ཁྱིམ་གྱི་ཐོག་ཐག་ཏུ་ཕྱི་སའི་དྲིས་ཁྱབ་པར་གྱུར་ལ། དེ་བཀྲུས་ཏེ་ལུས་ལ་སྤོས་སྣ་ཚོགས་ཀྱིས་བསྐུས་ཀྱང་ཕྱི་སའི་དྲི་མེད་པར་མ་གྱུར་ཏོ། །དེ་འོ་མ་དང་ཞོ་དང་མར་ཁུ་དང་ཞུན་མར་དང་མར་གྱི་ཉིང་ཁུ་རྣམས་ཀྱིས་བསྐྱེད་བསྲིངས་ནས། འགྲོ་ནུས་པ་ཙམ་དུ་གྱུར་པའི་ཚེ་རང་གི་ཕྱི་ས་བླངས་ནས་ཟ་ཞིང་ལུས་ལ་སྐུད་པར་བྱེད་དོ། །དེ་ཆེར་སྐྱེས་ནས་མཁན་པོའི་སར་ཡི་གེ་སློབ་ཏུ་བཏང་བས། ཕྱི་སའི་འདམ་སྙག་སྙིག་གར་ཡོད་དུ་སོང་ནས་བཤང་གཅི་ཟ་བར་བྱེད་པས་ཕ་མ་གཉིས་ཤིན་ཏུ་མི་དགའ་བར་གྱུར་ཏེ་ཁྱིམ་ནས་བསྐྲད་དོ། །དེ་ནས་དེ་མི་གཙང་བའི་འདམ་སྙག་སྙིག་དེ་དག་ཏུ་གནས་བཅས་ཏེ་ཕྱི་ས་ཟ་ཞིང་གཅིན་དག་འཐུང་བར་བྱེད་དོ། །དེ་སྐྱེ་བོ་རྣམས་ཀྱིས་མཐོང་ནས། འདི་ནི་ཝ་བཞིན་དུ་ཕྱི་ས་དང་གཅིན་ཟ་ཞིང་འཐུང་ངོ་ཞེས་སྨྲས་ཏེ་མིང་ཡང་ཝ་ཞེས་ཐོགས་སོ། །དེ་འོད་སྲུང་རྫོགས་བྱེད་ཀྱིས་མཐོང་སྟེ་བརྟུལ་ཞུགས་ཅན་དུ་རིག་ནས་རང་གི་སློབ་མ་བྱས་ཏེ་སྐྲ་བཏོགས་ཕོར་པ་དང་རྨ་བྱའི་མདོངས་ཀྱི་ཕྱག་མ་བྱིན་ནས།ཕྱི་ས་ཟ་བའི་ཡི་དམ་བྱིན་ཏེ་བཏང་ངོ༌། །དེ་ནས་ཕྱི་སའི་འདམ་དེར་སོང་སྟེ་འདུག་པ་ལ། དེ་ན་མཚན་མོ་ཡི་དྭགས་ལྔ་བརྒྱ་ཙམ་རྒྱུ་ཞིང་བཤང་གཅི་ལ་སྤྱོད་པར་བྱེད་པ་ལས། ཁྱེའུ་དེས་ཡི་དྭགས་དེ་རྣམས་ཀྱི་སྒྲ་ནི་ཐོས་གཟུགས་ནི་མ་མཐོང་ངོ༌། །ཕྱི་ཞིག་རྫོགས་བྱེད་འོངས་ཏེ་དེ་ལ༑ བུ་ཁྱོད་ཀྱིས་བརྟུལ་ཞུགས་ཡི་དམ་དུ་བླངས་པ་འདིས་ཁྱད་པར་ཅུང་ཟད་ཐོབ་བམ། དེས་སྨྲས་པ། ཁྱད་པར་ཞེས་པ་ཇི་ལྟར་ཡིན། རྫོགས་བྱེད་ཀྱིས། ཁྱོད་ཀྱི་ལྷའི་གཟུགས་སྐུ་མཐོང་ངམ་ལྷའི་སྒྲ་སྐད་ཐོས་སམ། དེས་སྨྲས་པ། བདག་གིས་གཟུགས་ནི་མ་མཐོང་གི་སྐྱེ་བོ་མང་པོའི་སྒྲ་དག་ཐོས་སོ། །རྫོགས་བྱེད་ཀྱིས། དེ་དག་བརྟུལ་ཞུགས་གྲུབ་པ་ཡིན་གྱི་ད་ཡང་ཡི་དམ་དུ་གྱིས་དང་གཟུགས་ཀྱང་སྟོན་སྲིད་དོ་སྨྲས་སོ། །དེ་ནས་ཕྱི་ཞིག་ན་ཡི་དྭགས་དེ་རྣམས་ཀྱིས། འདི་དག་བདག་ཅག་མི་དགེ་བའི་ལས་ཀྱིས་འདིར་འཕངས་ཏེ་སྡུག་བསྔལ་མཉམ་པར་མྱོང་ན་འདི་ལ་གཟུགས་ཀྱང་སྟོན་པར་ཅི་སྟེ་མི་བྱ་སྙམ་དུ་དེ་ལ་གཟུགས་བསྟན་ནས་དེ་དག་དང་ལྷན་ཅིག་ཏུ་འགྲོགས་སོ། །དེར་རྫོགས་བྱེད་འོངས་ནས་དྲིས་པས། ཝས་ལུས་ནི་བསྟན་མོད་ཀྱི་མི་སྡུག་པའི་ཚུལ་དུ་བསྟན་ནོ། །རྫོགས་བྱེད་ཀྱིས། ད་དུང་ཡིད་དམ་བརྟན་པོར་མཛོད་དང༌། རང་བཞིན་གྱིས་གཟུགས་ཀྱང་སྟོན་སྲིད་དོ། །དེ་ནས་ཕྱི་ཞིག་ན་འཕགས་པ་ཤཱ་རིའི་བུས་ཡི་དྭགས་ལྔ་བརྒྱ་པོ་ཚེ་ཟད་ནས་མི་རིང་བར་འཆི་བར་གཟིགས་ནས། དེ་རྣམས་ཀྱི་གན་དུ་བྱོན་ནས། བཞིན་བཟང་དག་འདི་ལྟར་འདུ་བྱེད་ཐམས་ཅད་ནི་མི་རྟག་གོ །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བའོ༑ ༑ང་ལ་སེམས་དགའ་བར་གྱིས་ཤིག་དང༌། ཡི་དྭགས་ཀྱི་སྐྱེ་གནས་དང་བྲལ་བར་འགྱུར་ཡང་སྲིད་དོ། །ཞེས་གསུངས། དེར་ཡི་དྭགས་རྣམས་ཚེ་ཟད་ནས་དེ་དག་ཤཱ་རིའི་བུ་ལ་སེམས་དགའ་བར་གྱུར་ཏེ་ཤི་འཕོས་ནས་ལྷའི་ཡུལ་དུ་སྐྱེས་སོ། །དེ་ནས་དེ་དག་གིས་གནས་གསུམ་ལ་བརྟགས་པས། ཡི་དྭགས་ནས་ཤི་འཕོས་པ་དང་ལྷར་སྐྱེས་པ་དང་ཤཱ་རིའི་བུ་ལ་སེམས་དགའ་བར་གྱུར་པ་མཐོང་ནས་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ཏེ་ཆོས་ཉན་པས་དེ་དག་གིས་བདེན་པ་རྣམས་མཐོང་ངོ༌། །དེ་རྣམས་ཀྱིས་བདེན་པ་མཐོང་ནས་ཁྱེའུས་ཝ་དྲན་ཏེ་དེ་ཉིད་ཀྱི་དོན་བྱའོ་སྙམ་དུ་དེའི་སྟེང་གི་བར་སྣང་ལ་ལྷའི་གཞལ་མེད་ཁང་དང་བཅས་པར་འཁོད་དེ་མཉན་ཡོད་ཀྱི་གྲོང་རྣམས་སྣང་བ་ཆེན་པོས་ཁྱབ་པར་བྱས་སོ། །ཁྱེའུ་ཝས་དེ་མཐོང་ནས་ཁྱེད་སུ་ཡིན་ཅི་བྱེད་ཅེས་དྲིས་པས། ལྷ་རྣམས་ཀྱིས༑ བདག་ཅག་ནི་སྔོན་ཁྱོད་ཀྱི་གྲོགས་པོ་དེ་རྣམས་ཡིན་ནོ། །ཝས་སྔོན་ནི་ངས་ཚུལ་དེ་ལྟར་མ་མཐོང་ངོ༌། །ལྷ་རྣམས་ཀྱིས་བདག་ཅག་ནི་གནས་འདི་ནས་ཤི་འཕོས་ཏེ་ལྷའི་ནང་དུ་སྐྱེས་སོ། །ཝས་ཁྱེད་བརྟུལ་ཞུགས་འདི་ཁོ་ནས་ལྷའི་ནང་དུ་སྐྱེས་སམ། ལྷ་རྣམས་ཀྱིས།དེ་ནི་མ་ཡིན་ཏེ་སྔོན་མི་དགེ་བའི་ལས་ཀྱིས་ཡི་དྭགས་སུ་སྐྱེས་པ་ལས། འཕགས་པ་ཤཱ་རིའི་བུ་ལ་བརྟེན་ནས་ཡི་དྭགས་ཀྱི་སྐྱེ་གནས་དང་བྲལ་ཏེ་ལྷའི་སྐྱེ་གནས་ཐོབ་བོ། །ཁྱེད་ཀྱང་སངས་རྒྱས་བཅོམ་ལྡན་འདས་ལ་སྐྱབས་སུ་སོངས་ཤིག་དང་ཁྱེད་ཀྱང་སྡུག་བསྔལ་འདི་ལས་ཐར་པར་འགྱུར་ཡང་སྲིད་དོ་ཞེས་བྱས་ཏེ་ལྷ་རྣམས་མི་སྣང་བར་གྱུར་ཏོ། །དེ་རྫོགས་བྱེད་ཀྱིས་མཐོང་ནས། གཞན་དག་ལའང་བསྙད་དེ་བདག་ཉིད་ཆེན་པོ་འདིས་ནི་བརྟུལ་ཞུགས་གྲུབ་པ་ཆེན་པོར་གྱུར་ཏེ་འདི་ལ་ནི་ལྷ་རྣམས་ཀྱིས་ལུང་བསྟན་པར་འོངས་སོ། །ཞེས་སྨྲས་ཏེ་སེམས་ཅན་མང་པོ་དག་གིས་ཕྱི་ས་ཟ་བའི་ཡི་དམ་བླངས་སོ། །ཁྱེའུ་ཝས་ནི་ལྷ་རྣམས་ཀྱི་ཚིག་ཐོས་ནས་ཆུ་ཀླུང་ཁང་ལྡན་གྱི་འགྲམ་དུ་སོང་ནས་ལུས་ལ་ཁྲུས་བྱས་ཏེ་བཅོམ་ལྡན་འདས་ཀྱི་སྤྱན་སྔར་ཕྱིན་པས་སྐུ་མཐོང་བ་ཙམ་གྱིས་དགའ་བ་དང་བདེ་བ་ཁྱད་པར་ཅན་སྐྱེས་ཏེ་ཞབས་ལ་ཕྱག་བྱས་ཏེ་ཆོས་ཉན་དུ་འཁོད་པ་ན། བཅོམ་ལྡན་འདས་ཀྱིས་དེའི་ཁམས་དབང་མོས་པ་དང་མཐུན་པའི་ཆོས་བསྟན་པས་དེས་རྒྱུན་ཞུགས་ཀྱི་འབྲས་བུ་ཐོབ་ཅིང་རབ་ཏུ་བྱུང་བ་ནས་དགྲ་བཅོམ་པའི་བར་དུ་གྱུར་ཏོ། །དེར་དགེ་སློང་རྣམས་ཀྱིས་བཙུན་པ་ཝའི་ལས་ཀྱི་རྒྱུ་ཞུས་པས། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཝཱ་རཱ་ཎ་སཱིའི་ཁྱིམ་བདག་ཕྱུག་པོ་རྣམ་སྲས་ཀྱི་ནོར་དང་ལྡན་པ་ཞིག་དཀོན་མཆོག་ལ་དད་པ་རྙེད་ནས་སྐྱབས་འགྲོ་དང་བསླབ་པའི་གཞི་རྣམས་བླངས་ཏེ་ཕྱིར་མི་འོང་གི་འབྲས་བུ་མངོན་སུམ་དུ་བྱས་ནས། དེས་བདག་གིས་དཀོན་མཆོག་ལ་བཀུར་སྟི་བྱའོ་སྙམ་སྟེ། རྣམ་པ་ཐམས་ཅད་ཡོངས་སུ་རྫོགས་པའི་གཙུག་ལག་ཁང་བརྩེགས་ནས་ཡོ་བྱད་ཐམས་ཅད་སྦྱར་ཏེ་དགེ་སློང་རྣམས་ལ་ཡོ་བྱད་ཐམས་ཅད་ཀྱི་བསྙེན་བཀུར་བྱས་ནས་དེར་དགེ་སློང་ཞིག་ཞལ་ཏ་བར་བསྐོས་སོ། །དེ་ནས་ཕྱི་ཞིག་ན། ཞལ་ཏ་བ་དེ་ལྗོངས་སུ་བྱ་བ་ཞིག་ཡོད་དེ་ཁྱིམ་བདག་དེ་ལ་དྲིས་ནས་སོང་ངོ༌། །དེའི་འོག་ཏུ་དགྲ་བཅོམ་པ་ཞིག་ལྗོངས་རྒྱུ་ཞིང་སོང་སོང་བ་ལས་གཙུག་ལག་ཁང་དེར་ཕྱིན་ཏེ། དེ་ཁྱིམ་བདག་གིས་མཐོང་ནས་ཤིན་ཏུ་དགའ་བར་གྱུར་ཏེ།འདི་གཅིག་པུ་སྤྱན་དྲངས་ན་ནི་གནང་བར་མི་འགྱུར་གྱི། འདི་ཁོ་ནའི་ཕྱིར་དུ་དགེ་སློང་གི་དགེ་འདུན་ཁྱིམ་དུ་སྤྱན་དྲངས་ལ་བཤོས་གསོལ་ལོ་སྙམ་ནས། དགྲ་བཅོམ་པ་དེ་དགེ་འདུན་གྱི་འཁོར་དང་བཅས་པ་སྤྱན་དྲངས་ཤིང༌། ཁྱིམ་བདག་དེས་འདྲེག་མཁན་བཀུག་སྟེ། དགེ་སློང་རྣམས་ཀྱིས་སྐྲ་འདྲེག་ཏུ་བཅུག་ནས་ཁྲུས་བྱས་ཤིང༌། རང་གི་ལག་ནས་བཟའ་བཅའ་གཙང་མ་བཟང་པོ་མང་པོས་ཚིམས་པར་བྱས་སོ། །དེའི་ཚེ་དགེ་སློང་ཞལ་ཏ་བ་དེ་གཙུག་ལག་ཁང་དུ་ཕྱིར་འཁོར་བ་ན། དགེ་སློང་རྣམས་མི་སྣང་བས་གཏམ་དྲིས་པ་ན། ཁྱིམ་བདག་གིས་དགེ་སློང་གསར་དུ་འོང་བ་ཞིག་གི་ཕྱིར་སྤྱན་དྲངས་སོ་ཞེས་ཐོས་པས། དེ་མི་དགའ་བར་གྱུར་ཏེ༑ དེའི་བྱ་བ་ཐམས་ཅད་བྱེད་པ་ནི་ང་ཡིན་ན་དགེ་སློང་གསར་འོང་ཞིག་གི་ཕྱིར། དེས་དགེ་སློང་རྣམས་སྤྱན་དྲངས་སོ་སྙམ་དུ་ཁྲོས་ཏེ། ཁྱིམ་བདག་གི་ཁྱིམ་དུ་སོང་བ་ན། ཁྱིམ་བདག་རང་ཉིད་ཀྱིས་དགྲ་བཅོམ་པ་དེ་ལ་གུས་པས་བསྙེན་བཀུར་བྱས་པ་མཐོང་ནས་ཕྲག་དོག་གིས་ཕྱིར་ཡང་ཁྲོས་སོ། །དེ་ནས་དགེ་སློང་རྣམས་བཤོས་གསོལ་ནས། གཙུག་ལག་ཁང་དུ་དོང་བའི་ཚེ་དགྲ་བཅོམ་པ་དེའི་ཐད་དུ་སོང་ནས་སྨྲས་པ། བཙུན་པ་ཁྱོད་ཀྱིས་ཁྱིམ་བདག་འདི་ལྟར་བྱེད་པ་འདི་སུ་ཡིན་ཤེས་སམ། དགྲ་བཅོམ་པས། ངས་ཤེས་ཏེ་ཕྱིར་མི་འོང་བ་ཡིན་ནོ། །ཞལ་ཏ་བས། གལ་ཏེ་དེ་ལྟར་ན་ཁྱོད་ཀྱིས་དེ་ལས་སྐྲ་བྲེགས་པ་ཉམས་སུ་བླངས་པ་བས་ནི། ཁྱོད་ཀྱི་སྐྲ་བཏོགས་ཀྱང་སླའོ། །ཁྲུས་ཀྱི་ཡོ་བྱད་བླངས་པ་བས་ནི། ཁྱོད་ཕྱི་སའི་འདམ་དུ་བྱིང་ཡང་སླའོ། །ཟས་སྐོམ་བླངས་པ་བས་ནི། ཁྱོད་ཀྱིས་ཕྱི་ས་དང་གཅིན་ཟོས་ཤིང་འཐུངས་ཀྱང་སླའོ་ཞེས་བྱས་སོ། །དེ་ནས་དགྲ་བཅོམ་པ་དེས་དེ་ལ་ཐུགས་བརྩེ་བའི་སླད་དུ་རང་ཉིད་འཕགས་པ་ཡིན་པར་གོ་བར་བྱས་ནས། དེ་ལ་ཉེས་པ་འཆགས་སུ་བཅུག་པས། དེ་ཡང་འགྱོད་ནས་བཟོད་པར་གསོལ་ཞིང༌། ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་བོ། །དེའི་དུས་ཀྱི་ཞལ་ཏ་བ་ནི་ཝ་འདི་ཉིད་ཡིན་ཏེ༑ དེའི་ཚེ་དགྲ་བཅོམ་པ་དེ་ལ་ཚིག་རྩུབ་མོས་སྤྱོས་ཏེ་ཁྱོད་ཀྱི་སྐྲ་བཏོགས་ཀྱང་སླའོ་སྨྲས་པས་གང་དང་གང་དུ་སྐྱེས་པ་དེར་སྐྲ་བཏོགས་པར་གྱུར་ཏོ། །ཕྱི་སའི་འདམ་དུ་བྱིང་ཡང་སླའོ་སྨྲས་པས། ཚེ་རབས་ཐམས་ཅད་དུ་ཕྱི་སའི་འདམ་དུ་གནས་པར་གྱུར་ཏོ། །ཁྱོད་ཀྱིས་ཕྱི་ས་དང་གཅིན་ཟོས་ཤིང་འཐུངས་ཀྱང་སླའོ་སྨྲས་པས་ཚེ་རབས་སུ་ལུས་ལ་ཕྱི་སའི་དྲི་བྲོ་བ་དང༌༑ ཟ་བ་གྱུར་ཏོ། །དེའི་ཚེ་ཆོས་བཞིན་ཏུ་ཞལ་ཏ་བགྱིས་པ་དང་ཚངས་པར་སྤྱོད་པ་དང་སྨོན་ལམ་གྱི་དབང་གིས་གང་དུ་སྐྱེས་པ་དེར་ཕྱུག་ཅིང་ནོར་མང་བའི་རིགས་སུ་སྐྱེས་ཤིང༌།ད་ལྟར་སངས་རྒྱས་མཇལ་ཞིང་ཆོས་ཐོས་པ་ནས་དགྲ་བཅོམ་པའི་བར་དུ་གྱུར་པར་གསུངས།དེར་དགེ་སློང་རྣམས་ཀྱིས་ཡི་དྭགས་ལྔ་བརྒྱ་པོའི་ལས་ཀྱི་རྒྱུ་ཞུས་པས། དེ་རྣམས་སངས་རྒྱས་འོད་སྲུང་གི་དུས་སུ་དགེ་བསྙེན་དུ་གྱུར་ཏེ། དེ་དག་ལ་དགེ་སློང་རྣམས་ཀྱིས་བསོད་སྙོམས་བསླངས་པས་སེར་སྣ་སྐྱེས་ཏེ། དགེ་སྦྱོང་འདི་དག་ནི་ཡི་དྭགས་བཞིན་དུ་རྟག་ཏུ་གཞན་ལ་རེ་ཞིང་རྒྱུའོ་ཞེས་ཚིག་རྩུབ་མོ་སྨྲས་པའི་རྒྱུ་དེས་སྐྱེ་བ་ལྔ་བརྒྱར་ཡི་དྭགས་སུ་སྐྱེས་ཤིང༌།དེའི་དུས་སུ་སྐྱབས་འགྲོ་དང་བསླབ་གཞི་བསྲུངས་ཏེ་དབང་པོ་ཡོངས་སུ་སྨིན་པར་བྱས་པ་དེས་ནི་ད་ལྟར་རྣམ་པར་གྲོལ་བར་གྱུར་ཏོ་གསུངས། འདིས་ནི་ངག་གི་ཉེས་སྤྱོད་དང་སེར་སྣ་སོགས་ཀྱི་རྣམ་སྨིན་དང་ཚུལ་ཁྲིམས་བསྲུང་བ་དང་འཆི་ཁར་ཆོས་ཀྱི་སྒྲ་ཐོས་པའི་ཕན་ཡོན་རྣམས་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་བྱ་རྒོད་ཕུང་པོའི་རི་བོ་ལ་བཞུགས་ཏེ་འཁོར་མང་པོ་ལ་ཆོས་སྟོན་པའི་སྐབས་ཤིག་ན། རི་སྤོས་ཀྱི་ངད་ལྡང་ནས་རྨ་བྱ་ལྟ་ན་སྡུག་ཅེས་བྱ་བ་ཞིག་སྟེང་གི་ནམ་མཁའ་ལས་འོང་བ་དེས། སངས་རྒྱས་ཀྱི་གསུང་ཐོས་ནས་ས་ལ་བབ་སྟེ་དྲུང་དུ་འཁོད་པ་ན། འདུ་བྱེད་མི་རྟག་པ་ལ་སོགས་པའི་ཆོས་ཚིག་གསུམ་པོ་བསྟན་ཏེ། ང་ལ་སེམས་དགའ་བར་གྱིས་དང་དུད་འགྲོའི་སྐྱེ་གནས་དང་བྲལ་བར་འགྱུར་ཡང་སྲིད་དོ། །ཞེས་བཀའ་སྩལ་པས། དེ་དགའ་ནས་སྟེང་གི་ནམ་མཁའ་ལ་འཕུར་ཏེ་སོང་བ་ལམ་དུ་ཁྲས་བསད་དེ། སངས་རྒྱས་ལ་སེམས་དགའ་བཞིན་དུ་ཚེ་འཕོས་པས། རྒྱལ་པོའི་ཁབ་དེར་ཚོང་དཔོན་ཕྱུག་པོ་ཞིག་གི་བུར་སྐྱེས་ཏེ། ཆུང་ངུ་ནས་དད་པ་རྙེད་དེ་ཕ་མ་ལ་གནང་བ་ཞུས་ནས་རབ་ཏུ་བྱུང་ཞིང་དེ་ཉིད་ན་ཚོད་ཀྱི་ལོ་བདུན་ཁོ་ན་ལོན་པའི་ཚེ་དགྲ་བཅོམ་པ་མངོན་དུ་བྱས་ནས་རྫུ་འཕྲུལ་ཆེ་ཞིང་མཐུ་ཆེ་བར་གྱུར་ཏེ། དེ་རྫུ་འཕྲུལ་གྱིས་གནས་གཞན་དང་གཞན་དུ་སོང་ནས་ལོ་མའི་ནང་དུ་མེ་ཏོག་དང་འབྲས་བུ་རྣམས་བཅུག་སྟེ་ཁྱེར་འོང་ཞིང་དགེ་འདུན་རྣམས་ལ་འབུལ་བར་བྱེད་དོ། །དེ་མཐོང་ནས་དགེ་སློང་རྣམས་ངོ་མཚར་དུ་གྱུར་པ་ལ༑ བཅོམ་ལྡན་འདས་ཀྱིས་སྔར་རྨ་བྱར་གྱུར་པ་ལས་ཆོས་ཐོས་ཏེ་སེམས་དགའ་བར་གྱུར་བས་མིར་སྐྱེས་ཤིང་འབྲས་བུ་ཐོབ་པའི་བར་དུ་གྱུར་པར་གསུངས་པ་ན། དེ་ཉིད་བྱར་སྐྱེས་པའི་རྒྱུ་གསོལ་བ་ན། སྔོན་འདས་པའི་དུས་ཞིག་ན། ཡུལ་ཀཱ་ཤིའི་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་ཚངས་བྱིན་ཞེས་པ་དང༌། ཡུལ་ལུས་འཕགས་ན་རྒྱལ་པོའི་བི་དེ་ཧ་བྱ་བ་གཉིས་ཡོད་དེ། དེ་གཉིས་ཕན་ཚུན་མི་མཐུན་ནས་སྐྱེ་བོ་མང་པོ་ཁ་འདོགས་པར་བྱེད་པ་ལས། ནམ་ཞིག་ན་རྒྱལ་པོ་ཚངས་བྱིན་གཡུལ་ཕམ་ནས་གཅིག་པུར་བྲོས་པས་ཐར་ནས་ནགས་ཁྲོད་གཅིག་ཏུ་ཞུགས་ཏེ་རྟ་ལས་བབ་སྟེ་འདུག་པ་ན། རྨ་བྱ་ཕོ་མོ་དག་རྩེ་ཞིང་དགའ་མགུར་སྤྱོད་པ་མཐོང་ནས་དེ་ལ་སྨོན་པར་གྱུར་ཏེ། འདི་ནི་འདོད་པ་ཡང་སྤྱོད་ལ་གནོད་པ་བྱེད་པ་ཡང་མེད་པས་སྐྱེ་གནས་འདི་བཟང་པོ་ཞིག་གོ་སྙམ་མོ། །དེ་ནས་ནགས་ཁྲོད་དེར་རང་སངས་རྒྱས་ཞིག་བཞུགས་པ་དེ་མཇལ་བས་རབ་ཏུ་དགའ་བར་གྱུར་ཏེ། རང་གི་རྟའི་འཕོང་ལ་ཁ་ཟས་ཅུང་ཟད་ཙམ་བཏགས་ཡོད་པ་དེ་བླངས་ནས་བཤོས་གསོལ་ཏོ། །རང་སངས་རྒྱས་དེས་ཀྱང་རྒྱལ་པོ་དེ་སྟེང་གི་ནམ་མཁའ་ལ་ཁྱེར་ནས་འཇིགས་པ་མེད་པའི་གནས་སུ་བཞག་གོ ༑དེར་རྒྱལ་པོ་དེས་སྨོན་ལམ་བཏབ་པ་དགེ་བའི་རྩ་བ་འདིས་བདག་གང་དང་གང་དུ་སྐྱེ་བར་འགྱུར་བ་དེར་རྨ་བྱར་སྐྱེ་བར་གྱུར་ཅིགའདི་བས་ཀྱང་ཆེས་ཁྱད་པར་དུ་འཕགས་པའི་སྟོན་པ་མཉེས་པར་བྱས་ནས། ཡོན་ཏན་འདི་ལྟ་བུ་ཐོབ་པར་གྱུར་ཅིག་ཅེས་བྱས་སོ། །དེའི་དུས་ཀྱི་རྒྱལ་པོ་ཚང་བྱིན་ནི་ད་ལྟར་གྱི་འདི་ཉིད་ཡིན་ཏེ། འདིས་ང་མཉེས་པར་བྱས་ཏེ་མི་མཉེས་པར་མ་བྱས་སོ་གསུངས། འདིས་ནི་སྦྱིན་པའི་བསོད་ནམས་དང་དུད་འགྲོ་སོགས་སེམས་ཅན་འཆི་ཀ་མའི་རྣ་ལམ་དུ་ཆོས་སྒྲ་ཐོས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རི་སྤོས་ཀྱི་ངད་ལྡང་ལ་བྱ་ཀུ་མུ་དའི་དུས་སྟོན་སྣ་ཚོགས་ཅན་ཞེས་བྱ་བ་ནད་པ་རིང་པོར་མི་ཐོགས་པར་འཆི་བར་འགྱུར་བ་ཞིག་འདུག་གོ །དེར་བཅོམ་ལྡན་འདས་ཀྱིས་བྱ་དེ་ལུང་བསྟན་པའི་དུས་ལ་བབ་སྟེ། འདི་ལ་བརྟེན་ནས་གདུལ་བར་བྱ་བའི་སྐྱེ་བོ་མང་པོ་དྲང་བར་བྱའོ་སྙམ་དུ་དགོངས་ནས། དེ་དང་ཐག་མི་རིང་བ་ཞིག་ཏུ་བྱོན་ཏེ་བྱ་ཙ་ཤ་ལྔ་བརྒྱས་སྐོར་བ་བྱེད་པར་གྱུར་པ་དེ་ལྟར་བྱིན་གྱིས་རླབས་སོ༑ ༑དེ་ནས་བྱ་དེས་བྱ་ཙ་ཤ་ལྔ་བརྒྱས་བཅོམ་ལྡན་འདས་ལ་སྐོར་བ་བྱེད་པར་མཐོང་ནས། བདག་གིས་ཀྱང་བཅོམ་ལྡན་འདས་ལ་བསྐོར་བ་བྱའོ་སྙམ་དུ་དེའི་འདོད་པ་སྐྱེས་སོ། །དེ་ལྟར་བྱ་དེ་བཅོམ་ལྡན་འདས་ལ་སེམས་དགའ་བར་གྱུར་བཞིན་དུ་ཤི་འཕོས་ནས་ལྷའི་ཡུལ་དུ་སྐྱེས་ཏེ། ལྷ་དེ་ཉིད་བཅོམ་ལྡན་འདས་ཀྱི་སྤྱན་སྔར་འོང་བ་ལ་ཆོས་བསྟན་པས་བདེན་པ་མཐོང་ནས་སླར་རང་གནས་སུ་སོང་ངོ༌། །དེར་བཅོམ་ལྡན་འདས་ཀྱིས་འཁོར་རྣམས་ལ་བྱ་དེའི་རོ་བསྟན་ཏེ་འདིའི་ལས་ཀྱི་རྒྱུ་ཅི་ལྟ་བུ་ཞེས་འདྲི་བར་མཛད་པས། ཤཱ་རིའི་བུའི་མངོན་ཤེས་ཀྱི་རྩལ་ཅི་ཡོད་ཀྱིས་བརྟགས་ཀྱང་བྱ་ཉིད་ནས་བྱར་སྐྱེ་བ་འབའ་ཞིག་ལས་དེའི་ལས་ཀྱི་རྒྱུ་རྩད་མ་ཆོད་དོ། །དེ་ནས་བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པ་ན། སྔོན་འདས་པའི་དུས་ན་སངས་རྒྱས་དོན་གཟིགས་ཞེས་བྱ་བ་འཇིག་རྟེན་དུ་བྱོན་ཏེ། དེའི་དུས་སུ་བྱ་འདིར་རབ་ཏུ་བྱུང་སྟེ། དགེ་སློང་གི་ཞལ་ཏ་བྱེད་པར་གྱུར་ནས། དེས་སྦྱིན་བདག་དང་སྦྱིན་པ་པོ་རྣམས་ལས་བཟའ་བཏུང་བསླངས་ཏེ། ཁྱིམ་པ་ལ་རྟེན་པར་བྱེད་ནས་དགེ་སློང་མང་པོས་བཀག་པས་དེ་ཁྲོས་ཏེ། ཁྱེད་ནི་དུད་འགྲོ་བཞིན་དུ་བསམ་མནོ་མེད་པ་ཡིན་ཏེ། དགེ་སློང་དག་གིས་བྱ་བ་གང་ཡིན་པ་ལྟར་བྱེད་པ་མ་ཡིན་ནོ་ཞེས་སྨྲས་སོ། །དེ་ནས་དེ་ཕྱིས་འགྱོད་པར་གྱུར་ཏེ། ཉེས་པ་ལ་ཉེས་སོ་ཞེས་བཤགས་ནས་ཚེ་གཅིག་ཏུ་ཚངས་པར་སྤྱོད་པ་སྤྱད་དེ་འཆི་ཁར་སྨོན་ལམ་བཏབ་བོ། །དེའི་དུས་སུ་དགེ་སློང་དེ་དག་ལ་ཚིག་རྩུབ་སྨྲས་པའི་ལས་དེའི་རྣམ་སྨིན་གྱིས། སངས་རྒྱས་དོན་གཟིགས་ཀྱི་རིང་ནས་ད་ལྟར་གྱི་བར་དུ་དུད་འགྲོའི་སྐྱེ་བ་ཤ་སྟག་བར་མ་ཆད་པ་བླངས་ཤིང༌། ད་ནི་ང་ལ་སེམས་དགའ་བ་སྐྱེས་པས་ཤི་འཕོས་ཏེ་ལྷར་སྐྱེས་ཏེ། སྔོན་གྱི་དུས་དེར་ཚངས་པར་སྤྱོད་པ་དང་སྨོན་ལམ་གྱི་དབང་གིས་བདེན་པ་ཡང་མཐོང་ཟིན་པར་གསུངས་པས། དགེ་སློང་དེ་དག་སྐྱོ་བ་ཆེན་པོ་སྐྱེས་པར་གྱུར་ཅིང༌།དེ་དང་མཐུན་པར་ཆོས་བསྟན་པས་དགེ་སློང་དེ་དག་སྟན་དེ་ཉིད་ལ་འཁོད་བཞིན་དུ་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་དུ་བྱས་སོ། །འདིས་ནི་ངག་གི་ཉེས་སྤྱོད་ཀྱི་རྣམ་སྨིན་དང་འཆི་ཀར་སངས་རྒྱས་རྗེས་སུ་དྲན་པ་སོགས་ཀྱི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་བྲམ་ཟེ་རིགས་ཆེ་ཞིང་མཐོ་བ་རྣམ་ཐོས་བུའི་ནོར་དང་ལྡན་པ་ལུས་འཕགས་ཞེས་པ་དང༌། དེའི་བུ་ལྷག་འཕགས་ཞེས་པ་རིགས་གནས་བཅྭོ་བརྒྱད་ལ་བྱང་ཞིང་གཞུང་གིས་རྩོད་པ་ཐམས་ཅད་ཚར་གཅོད་ནུས་པ་ཞིག་ཡོད་དོ། །དེའི་ཚེ་བྲམ་ཟེ་ལུས་འཕགས་ཀྱིས་མཆོད་སྦྱིན་བྱ་བར་འདོད་ནས་ཁྱུ་མཆོག་ལྔ་བརྒྱ་དང༌། བ་ལང་དང༌། མ་ཧེ་དང༌། མ་ཧེ་མོ་དང༌། བཞོན་པ་དང༌། བེའུ་དང༌། བེའུ་ཆུང་དང༌། ར་དང༌། ལུག་དང༌། སྲོག་ཆགས་ཕྲ་མོ་རྣམས་ཀྱང་བསགས་ཏེ་སྡོང་པོ་ལ་བཏགས་ཤིང་གཞན་བཟའ་བཅའ་མང་པོའང་བཤམས། ཉི་འོག་གི་དགེ་སྦྱོང་དང་བྲམ་ཟེ་རྣམས་ཀྱང་བོས་ཏེ། དེའི་བསམ་པ་ལ། དགེ་སློང་གཽ་ཏ་མ་འདི་ཐམས་ཅད་མཁྱེན་པ་ཡིན་པས་འདིས་མི་མཁྱེན་པ་དང་ཐུགས་སུ་མི་ཆུད་པ་ཅི་ཡང་མེད་པས། བདག་གི་མཆོད་སྦྱིན་ཡང་ཡན་ལག་འགའ་ཙམ་གྱི་སྒོ་ནས་ཉམས་པར་གྱུར་ན་མི་རུང་གིས་འདི་ལ་ཡང་དྲི་བར་བྱའོ་སྙམ་ནས་འབྱོར་པ་ཆེན་པོ་དང་བཅས་པས་བཅོམ་ལྡན་འདས་ཀྱི་སྤྱན་སྔར་སོང་ནས་སྔར་གྱི་དོན་དེ་གསོལ་པ་ན། བཅོམ་ལྡན་འདས་ཀྱིས་དེ་ལས་བརྩམས་ནས་མཐུན་པའི་ཆོས་བསྟན་པས་བྲམ་ཟེ་ལུས་འཕགས་དང་ཁྱེའུ་ལྷག་འཕགས་གཉིས་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་བོ། །དེ་ནས་ལྷག་འཕགས་ཀྱིས་སྨྲས་པ།ཕྱིན་ཆད་བདག་ཅག་བྲམ་ཟེ་རྣམས་ལ་སྟོན་མོ་མི་བགྱིད་དོ། །ལུས་འཕགས་ཀྱིས་དེ་སྐད་མ་ཟེར་ཅིགསངས་རྒྱས་ལ་སོགས་པའི་དགེ་སློང་གི་དགེ་འདུན་བཤོས་གསོལ་ཏེ། ཡོན་ཕུལ་བའི་འོག་ཏུ། དེའི་ལྷག་མ་ལས་བྲམ་ཟེ་ལ་ཡང་སྦྱིན་པར་བྱའོ། །དེ་ནས་དེས་ཀྱང་དེ་ལྟར་བྱའོ་ཞེས་སྨྲས་ནས་སངས་རྒྱས་འཁོར་དང་བཅས་པ་སང་གི་གདུགས་ཚོད་ལ་སྤྱན་དྲངས་ཤིང༌། ཁྱིམ་དུ་ཕྱིན་པ་ན་ཁྱུ་མཆོག་ལ་སོགས་པའི་སྲོག་ཆགས་ཐམས་ཅད་ཀྱང་བདེ་བར་བཏང་ཞིང༌། མཚན་མོ་ཞལ་ཟས་བཟང་པོ་དག་སྟ་གོན་བྱས་ཏེ། ནང་པར་གདན་ཁྲིའི་བཀོད་པ་སོགས་བཤམས་ནས་དུས་ལ་བབས་པ་ན་སངས་རྒྱས་འཁོར་དང་བཅས་པ་སྤྱན་དྲངས་ཤིང༌། རང་གི་ལག་ནས་བཟའ་བཅའ་གཙང་མ་མང་པོ་བསྟབས་ཤིང་རས་ཟུང་རེའི་ན་བཟའ་ཡང་ཕུལ་ཏེ་ཆོས་ཉན་པ་ན། བཅོམ་ལྡན་འདས་ཀྱིས་ཀྱང་ཆོས་ཀྱི་གཏམ་ཡང་དག་པས་དགའ་བར་མཛད་ནས་སླར་གཤེགས་སོ། །དེ་ནས་མཆོད་སྦྱིན་གྱི་གནས་དེར་བྲམ་ཟེ་ཐམས་ཅད་ཁྲོས་ཏེ་འདི་སྐད་དོ། །ལྟོས་དང་བདག་ཅག་གི་ཕྱིར་མཆོད་སྦྱིན་བརྩམས་པ་ལས་དགེ་སྦྱོང་གཽ་ཏ་མ་ལ་སྦྱིན་ནོ་ཞེས་ཟེར་རོ། །དེར་བྲམ་ཟེ་ལུས་འཕགས་ཀྱིས། ཁྱེད་ལ་དགེ་སྦྱོང་གཽ་ཏ་མས་ཅི་གནང༌། བདག་གིས་ཁྱེད་ཀྱི་ཡོན་བཤམས་པ་ནི་ཁྱེད་ལ་སྦྱིན་པར་བྱའོ་ཞེས་སྨྲས་ཀྱང་མ་ཉན་ཏེ། ངེད་ལ་ཕྱིན་ཆད་ཁྱོད་ཀྱི་ཡོན་མི་དགོས་སོ་ཞེས་སྨྲས་ཏེ་གསོད་པར་བརྩམས་པ་ན། དེ་ཕ་སྤད་གཉིས་པོ་བྲོས་ཏེ་བཅོམ་ལྡན་འདས་ཀྱི་སྤྱན་སྔར་ཕྱིན་ནས་རབ་ཏུ་བྱུང་བས་གཉིས་ཀས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་དེ་གཉིས་ཀྱི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ་བྲམ་ཟེ་ཞིག་གིས་མཆོད་སྦྱིན་བྱ་བར་བརྩམས་པ་ལས། དེར་འཐབ་མོ་བྱུང་སྟེ་བྲམ་ཟེ་གཞན་ཞིག་ལ་མཚོན་བསྣུན་ཏེ་བསད་པས་གཞི་དེ་ལས་བྲམ་ཟེ་ཐམས་ཅད་ཁྲོས་ནས་དམོད་པས་གསོད་པར་གྲོས་པ་ན། དེ་ཕ་སྤད་བྲོས་ནས་སངས་རྒྱས་འོད་སྲུང་གི་སྤྱན་སྔར་རབ་ཏུ་བྱུང་ཞིང༌། ཚེ་གཅིག་ཏུ་ཚངས་པར་སྤྱད་ནས་འཆི་ཁར་སྨོན་ལམ་བཏབ་སྟེ་དེའི་དུས་ཀྱི་བྲམ་ཟེ་ཕ་སྤད་ནི་ད་ལྟར་གྱི་འདི་གཉིས་ཏེ། དེའི་དུས་སུ་ཚུལ་ཁྲིམས་བསྲུང་ཞིང་སྨོན་ལམ་བཏབ་པས་ད་ལྟར་དགྲ་བཅོམ་པ་ཐོབ་བོ་གསུངས།
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་གཅིག་ལ་བུ་བདུན་ཡོད་པ་ལས། དེ་དག་ཆེར་སྐྱེས་པའི་ཚེ། ཕ་དེས་བུ་རྣམས་ལ་སྨྲས་པ། ངའི་ཚིག་གིས་ཁྱིམ་བདག་མགོན་མེད་ཟས་སྦྱིན་ལ་རྟེན་ཆོས་ཤིག་དང༌། དེས་ཁྱེད་ཚེ་འདི་དང༌།ཚེ་ཕྱི་མའི་ཕན་པ་ལ་འཛུད་པར་བྱེད་དོ་ཞེས་བྱས་ཀྱང༌། བུ་ཆེ་བ་དྲུག་གི་མ་ཉན་ཏེ་དང་པོ་ནི་འོད་སྲུང་རྫོགས་བྱེད་དང༌། གཉིས་པ་ནི་ཀུན་ཏུ་རྒྱུ་གནག་ལྷས་བུ་དང༌། གསུམ་པ་ནི་སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང༌། བཞི་པ་ནི་མི་ཕམ་སྐྲའི་ལྭ་བ་ཅན་དང༌༑ ལྔ་པ་ནི་ཀཱ་ཏྱའི་བུ་ནོག་ཅན་དང༌། དྲུག་པ་ནི་གཅེར་བུ་པ་གཉེན་གྱི་བུ་རྣམས་ལ་དགའ་བར་གྱུར་ཅིང༌། ཐ་ཆུང་དེས་ཕའི་ངག་ཉན་ཏེ་ཁྱིམ་བདག་མགོན་མེད་ཟས་སྦྱིན་ལ་རྟེན་བཅས་པས་སངས་རྒྱས་ཀྱི་བསྟན་པ་ལ་དགའ་བར་གྱུར་ཏོ། །དེ་ནས་ཕྱི་ཞིག་ན་བུ་ཆེ་རིམ་ནས་བཟུང་དྲུག་པོས་རྫོགས་བྱེད་ལ་སོགས་པ་སྟོན་པ་དྲུག་པོ་སོ་སོར་བོས་ནས་ཟས་བྱིན་པའི་འོག་ཏུ། ཐ་ཆུང་དེས་ཕུ་བོ་རྣམས་ལ་སྨྲས་པ། ཁྱེད་ཀྱིས་རང་རང་གི་སྟོན་པ་ལ་ཟན་བྱིན་ཏེ༑ བདག་གིས་ཀྱང་སངས་རྒྱས་བཅོམ་ལྡན་འདས་ལ་བཤོས་གསོལ་གྱིས། དེར་ཁྱེད་ཀུན་གྱིས་ཀྱང་བདག་གི་གྲོགས་གྱིས་ཤིག་ཅེས་བྱས་ནས། ཁྱེའུ་དེས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཤིང་མཆོད་ནས་ཆོས་ཉན་དུ་འཁོད་པ་ན། སྟོན་པས་དེ་དག་གི་ཁམས་དབང་མོས་པ་དང་མཐུན་པར་ཆོས་བསྟན་པས་ཁྱིམ་བདག་དེ་བུ་དང་འཁོར་དུ་བཅས་པ་ཐམས་ཅད་སྟན་དེ་ཉིད་ལ་འདུག་བཞིན་དུ་བདེན་པ་མཐོང་ནས། ཁྱིམ་བདག་དེས་སངས་རྒྱས་འཁོར་དང་བཅས་པ་ཇི་སྲིད་འཚོའི་བར་དུ་མཆོད་པར་ཞུས་ཀྱང་སྟོན་པས་མ་གནང་སྟེ་སླར་གཤེགས་སོ། །དེ་ནས་བུ་རྣམས་ཀྱིས་ཕ་མ་ལ་གནང་བ་ཞུས་ཏེ་སྟོན་པའི་སྤྱན་སྔར་ཚུར་ཤོག་གིས་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ། དེར་དགེ་སློང་རྣམས་ངོ་མཚར་དུ་གྱུར་ནས་ལས་ཀྱི་རྒྱུ་གསོལ་པ་ན། སྔོན་ཉི་འོག་གི་རྒྱལ་པོ་བདུན་ཕན་ཚུན་མི་མཐུན་ཏེ་སྐྱེ་བོ་མང་པོ་ཁ་འདོགས་རེས་བྱེད་པ་ལས། ཕྱིས་ཞིག་ན་ཀཱའ་ཤཱིའི་རྒྱལ་པོ་ཚངས་བྱིན་གྱིས་བསྡུམ་པའི་བློ་སྐྱེས་ཏེ། དྲང་སྲོང་མངོན་པར་ཤེས་པ་ལྔ་དང་ལྡན་པ་རྫུ་འཕྲུལ་ཆེ་བ་ཞིག་ཡོད་པ་དེའི་སྤྱན་སྔར་ཕྱིན་ཏེ། རྒྱལ་པོ་དྲུག་པོ་བསྡུམ་པར་གསོལ་བ་བཏབ་པས། དྲང་སྲོང་དེ་རྒྱལ་པོ་དྲུག་དཔུང་གི་ཚོགས་དང་བཅས་ཏེ་གནས་པའི་མཁར་རྫུ་འཕྲུལ་གྱིས་ཕྱིན་པས། རྒྱལ་པོ་དྲུག་པོ་དེ་དྲང་སྲོང་དེ་ལ་ཤིན་ཏུ་དགའ་སྟེ་རྐང་པ་ལ་ཕྱག་བྱས་ཏེ་འཁོད་པ་ན། དེས་ཆོས་བསྟན་པས་དེ་དག་གིས་འཁོན་པ་ཞི་སྟེ་ཕན་ཚུན་མཇལ་དུམ་བྱས་ནས། ཐམས་ཅད་དྲང་སྲོང་དེའི་ཐད་དུ་རབ་ཏུ་བྱུང་བས་བསམ་གཏན་བཞི་དང་མངོན་ཤེས་ལྔ་བསྐྱེད་པའི་སྔོན་རབས་ཀྱང་གསུངས་ཏེ། དེའི་དུས་ཀྱི་དྲང་སྲོང་ནི་བཅོམ་ལྡན་འདས་ཉིད་དང་རྒྱལ་པོ་དྲུག་ནི་བུ་ཕོ་དྲུག་པོ་དང༌། ཚངས་བྱིན་ནི་ཐ་ཆུང་འདི་ཉིད་ཡིན་པར་གསུངས་ཤིང༌། གཞན་ཡང་སྔོན་སངས་རྒྱས་འོད་སྲུང་གི་དུས་ཀྱང་ཁྱིམ་བདག་ཕ་སྤད་དུ་གྱུར་ཏེ། དེའི་ཚེ་ཡང་ཕུ་བོ་དྲུག་ལྟ་བ་མི་མཐུན་པར་གྱུར་པ་ལ། ཐ་ཆུང་འདིས་སངས་རྒྱས་ལ་དད་པར་བྱས་ཏེ། ཁྱིམ་བདག་གིས་སྐྱབས་འགྲོ་དང་བསླབ་གཞི་བླངས་ཤིང༌།སྤུན་བདུན་པོ་རབ་ཏུ་བྱུང་ཞིང་ཚེ་གཅིག་ལ་ཚངས་པར་སྤྱོད་དེ་འཆི་ཁར་ཐམས་ཅད་ཀྱིས་སྨོན་ལམ་བཏབ་པས། ད་ལྟར་ཡང་ཕ་སྤད་དུ་གྱུར་ཏེ་སངས་རྒྱས་མཉེས་པར་བྱས་ཀྱི་མི་མཉེས་པར་མ་བྱས་སོ་གསུངས།
༈ ཡང་གླིང་གཞི་སྟོན་པ་རྒྱལ་པོའི་ཁབ་ཏུ་བཞུགས་ཏེ་འཁོར་བརྒྱ་ཕྲག་མང་པོ་ལ་ཆོས་སྟོན་པར་མཛད་པའི་སྐབས་ཤིག་ན། ཚེ་དང་ལྡན་པ་འོད་སྲུང་ཆེན་པོ་དགོན་པའི་གནས་མལ་ཞིག་ཏུ་ཡུན་རིང་དུ་ལོན་ཏེ། སྐྲ་དང་ཁ་སྤུ་རིང་ཞིང་གོས་རྙིང་པར་གྱུར་ནས་བཅོམ་ལྡན་འདས་ཀྱི་དྲུང་དུ་བྱོན་པས། དགེ་སློང་གསར་བུ་པ་རྣམས་ཀྱིས་དེ་ལ་བརྙས་པའི་སེམས་སྐྱེས་པ་ན། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་ཁྱོད་ཀྱིས་དགེ་སློང་འདི་ལ་བརྙས་པའི་སེམས་མ་བསྐྱེད་ཅིག འདི་ནི་ང་ཡོངས་སུ་མྱ་ངན་ལས་འདས་པའི་འོག་ཏུ་ངའི་བསྟན་པའི་དོན་བྱེད་པར་འགྱུར་ཏེ། སྡེ་སྣོད་གསུམ་ཡང་དག་པར་སྡུད་པར་བྱེད་ཅིང༌།ཆོས་ཀྱི་ཚུལ་འཕེལ་བར་བྱེད་དོ་ཞེས་གསུངས་ཤིང༌། འོད་སྲུང་ལ་བཀའ་སྩལ་པ། འོད་སྲུང་ཚུར་ཤོགའོངས་པ་ལེགས་སོ། །སྟན་ཕྱེད་འདི་ལ་འདུག་ཅིགཅེས་སོགས་གསུངས་ཏེ་སྟན་གྱི་ཕྱེད་བསྟབས་པས་ཐམས་ཅད་འགྱོད་ཅིང་ངོ་མཚར་དུ་གྱུར་ཏོ། །དེ་ནས་དགེ་སློང་རྣམས་སྐྱོ་བ་བསྐྱེད་པའི་ཕྱིར་དགོན་པ་ལ་གནས་པའི་བསྔགས་པ་དང་ཚེ་དང་ལྡན་པ་འོད་སྲུང་གི་ཆེ་བ་འབྱིན་པའི་ཕྱིར་འཁོར་མང་པོ་དེའི་ནང་དུ་སྟོན་པ་རང་ཉིད་དང་འདྲ་བའི་བསྔགས་པ་རྒྱ་ཆེར་གསུངས་པས། འོད་སྲུང་ཆེན་པོ་ནི་ལྷག་པར་ཡང་ལྷ་དང་བཅས་པའི་འཇིག་རྟེན་གྱི་བླ་མར་གྱུར་ཏོ། །དེའི་ཚེ་དགེ་སློང་རྣམས་ཀྱིས་དོན་དེ་གསོལ་བ་ན། ད་ལྟར་མ་ཟད། སྔོན་གྱི་དུས་སུའང་ངས་འདི་ལ་བཀུར་སྟི་བྱས་པས་དེའི་ཚེ་ཡུལ་གྱི་སྐྱེ་བོ་ཐམས་ཅད་ཀྱི་བླ་མར་གྱུར་པ་ཡིན་ཏེ། སྔོན་གྲོང་ཁྱེར་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བས་རྒྱལ་སྲིད་ཆོས་བཞིན་དུ་སྐྱོང་བར་མཛད་པ་ལ་སྲས་ཆུང་ངུ་ཞིག་ལས་མེད་པས་དེས་རྒྱལ་སྲིད་ཀྱི་བྱ་བ་མི་འཁྱོང་བར་གཟིགས་ནས། རྒྱལ་པོ་དེ་ཉིད་གཤེགས་ཁར་བློན་པོའི་མཆོག་མཛོད་ཅེས་བྱ་བ་ཞིག་ཡོད་པ་ལ་བཀུར་སྟི་ཆེན་པོས་བོས་ཏེ་སྲས་དང་རྒྱལ་སྲིད་གཏད་ཅིང༌།དེས་ཀྱང་རྒྱལ་པོ་གྲོངས་པའི་འོག་ཏུ་རྒྱལ་སྲིད་ཀྱི་བྱ་བ་ལ་ཞུགས་པས་སྐྱེ་བོ་ཐམས་ཅད་ཀྱི་བླ་མར་གྱུར་ཏེ་སྲས་དང་རྒྱལ་སྲིད་ཡོངས་སུ་བསྲུངས་པར་བྱས་སོ། །དེའི་དུས་ཀྱི་རྒྱལ་པོ་ཚངས་བྱིན་ནི་བཅོམ་ལྡན་འདས་དང༌། བློན་པོ་མཆོག་མཛོད་ནི་འོང་སྲུང་ཡིན་པར་གསུངས་སོ༑ ༑འདིས་ནི་དགེ་སློང་དགོན་པ་ལ་གནས་པའི་ཕན་ཡོན་ཀྱང་བསྟན་ཏོ། །
༈ ཡང་གང་གི་ཚེ་ཚེ་དང་ལྡན་པ་ཀུན་དགའ་བོར་རབ་ཏུ་བྱུང་སྟེ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལོབས་ནས། བཅོམ་ལྡན་འདས་ཀྱིས་ཀྱང༌། ཐོས་པ་འཛིན་པ་རྣམས་དང༌། ཐོས་པ་བསགས་པ་རྣམས་ཀྱི་མཆོག་ཏུ་བསྟན་པ་དང༌། ཚེ་དང་ལྡན་པ་འོད་སྲུང་ཆེན་པོ་ཡང༌༑ བཅོམ་ལྡན་འདས་ཀྱིས་སྦྱངས་པའི་ཡོན་ཏན་དང་ལྡན་པ་རྣམས་ཀྱི་མཆོག་ཏུ་ལུང་བསྟན་ཞིང་བདག་ཉིད་དང་འདྲ་བར་ཆེ་བ་དང་རྒྱ་ཆེ་བར་སྟོན་པ་དེའི་ཚེ། དེ་གཉིས་ལྷ་དང་བཅས་པའི་འཇིག་རྟེན་གྱི་བླ་མར་གྱུར་ཏོ། །དེ་ནས་བཅོམ་ལྡན་འདས་ཀྱིས། དགེ་སློང་འདི་གཉིས་ཀྱིས་ནི་ང་ཡོངས་སུ་མྱ་ངན་ལས་འདས་ནས་བསྟན་པའི་དོན་བྱེད་ནུས་པར་འགྱུར་ཏེ༑ གཅིག་གིས་ནི་ཐོས་པའི་མཛོད་སྲུང་བར་ནུས་སོ། །གཅིག་གིས་ནི་བསྟན་པའི་དོན་བྱེད་ནུས་པར་འགྱུར་རོ་སྙམ་དུ་དགོངས་ནས་ཀུ་ཤའི་གྲོང་ཁྱེར་དུ་གཤེགས་ཏེ། དེ་ཡང་མི་འབའ་ཞིག་དང་མི་མ་ཡིན་པ་འབའ་ཞིག་ལ་བསྟན་པ་གཏད་ན་ཡང་ཡུན་རིང་དུ་གནས་པར་མི་འགྱུར་གྱི་དེ་བས་གཉིས་ཀ་ལ་གཏད་པར་བྱའོ་དགོངས་ནས། ཚེ་དང་ལྡན་པ་འོད་སྲུང་ལ་བཀའ་སྩལ་པ། ང་ཡོངས་སུ་མྱ་ངན་ལས་འདས་པའི་འོག་ཏུ་བསྟན་པའི་དོན་བྱས་ཏེ༑ སྡེ་སྣོད་གསུམ་ཡང་དག་པར་བསྡུས་ནས། དགེ་སློང་ཀུན་དགའ་བོས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་ཉིད་མངོན་སུམ་དུ་བྱས་ཀྱི་བར་དུ་མྱ་ངན་ལས་འདའ་བར་མ་བྱེད་ཅིགདེར་ཀུན་དགའ་བོ་ལ་བཀའ་སྩལ་པ། ཁྱོད་ཀྱང་དྲང་སྲོང་ཉི་མ་གུང་པ་རབ་ཏུ་མ་བྱུང་གི་བར་དུ་མྱ་ངན་ལས་འདའ་བར་མ་བྱེད་ཅིགདེ་ལའང་ཁྱེད་ཀྱིས་འདི་སྐད་ཅེས་གྱིས་ཤིགཀླུའི་རྒྱལ་པོ་ཧུ་ལུ་རུ་བཏུལ་ཏེ། ཁ་ཆེའི་ཡུལ་བཙུགས་ནས་དེར་བསྟན་པ་གནས་པར་བྱས་ཏེ་རྒྱས་པར་བྱས་ནས། དེ་བཞིན་དུ་ཁྱིམ་བདག་གསོ་མ་ཅན་རབ་ཏུ་བྱུང་སྟེ། དེས་ཀྱང་ཉོན་མོངས་པ་ཐམས་ཅད་སྤངས་ནས། དགྲ་བཅོམ་པ་ཉིད་མངོན་སུམ་དུ་བྱས་ཏེ། དེ་ལ་ཁྱོད་ཀྱི་ཐོས་པ་རྣམས་མ་གཏད་ཀྱི་བར་དུ་མྱ་ངན་ལས་འདའ་བར་མ་བྱེད་ཅིག གསོ་མ་ཅན་ལ་ཡང་འདི་སྐད་གྱིས་ཤིག་ཁྱོད་ཀྱིས་ཀྱང་ཀླུའི་རྒྱལ་པོ་གར་མཁན་དཔའ་བོ་གཉིས་བཏུལ་ཏེ། གར་མཁན་དང་དཔའ་བོའི་དགོན་པའི་གནས་བཙུགས་ནས། དེ་བཞིན་དུ་ཡུལ་བཅོམ་བརླག་ཏུ་སྤོས་འཚོང་སྲུང་བ་ཞེས་བྱ་བ་ཞིག་ཡོད་དེ། དེའི་བུ་ཉེ་སྲུང་ཞེས་བྱ་བ་ཞིག་འབྱུང་བར་འགྱུར་བ་དེ་རབ་ཏུ་བྱུང་ནས་དེས་ཀྱང་དགྲ་བཅོམ་པ་ཉིད་མངོན་དུ་བྱས་ནས། དེ་ལ་ཡང་ཐོས་པ་རྣམས་མ་གཏད་ཀྱི་བར་དུ་ཡོངས་སུ་མྱ་ངན་ལས་འདའ་བར་མ་བྱེད་ཅིགཉེ་སྲུང་ལའང་འདི་སྐད་ཅེས་གྱིས་ཤིག ཁྱོད་ཀྱིས་ཀྱང་རིགས་ཀྱི་བུ་བློ་ལྡན་རབ་ཏུ་བྱུང་སྟེ་དེས་ཀྱང་དགྲ་བཅོམ་པ་ཉིད་མངོན་སུམ་དུ་བྱས་ཏེ། དེ་ལ་ཡང་ཐོས་པ་རྣམས་མ་གཏད་ཀྱི་བར་དུ་ཡོངས་སུ་མྱ་ངན་ལས་འདའ་བར་མ་བྱེད་ཅིགདེ་ལའང་འདི་སྐད་ཅེས་གྱིས་ཤིག ཁྱོད་ཀྱིས་ཀྱང་ཡུལ་དམར་བུ་ཞེས་བྱ་བར་ཟས་དུག་ཅན་གྱི་བསམ་པ་མ་བྱས་ཀྱི་བར་དུ་ཡོངས་སུ་མྱང་ངན་ལས་འདའ་བར་མ་བྱེད་ཅིག་ཅེས་གྱིས་ཤིག་ཅེས་གསུངས་སོ། །དེ་ནས་དེ་གཉིས་ཀྱིས་ཀྱང༌། བཅོམ་ལྡན་འདས་ཀྱིས་ཇི་སྐད་བཀའ་སྩལ་པ་བཞིན་དུ་འཚལ་ལོ་ཞེས་གསོལ་ཏོ། །དེའི་འོག་ཏུ་བཅོམ་ལྡན་འདས་ཀྱིས་འཇིག་རྟེན་གྱི་ཐུགས་བསྐྱེད་པས། ལྷའི་དབང་པོ་བརྒྱ་བྱིན་དང༌། རྒྱལ་པོ་ཆེན་པོ་བཞི་འོངས་ནས་སྤྱན་སྔར་འཁོད་པ་ན་བཀའ་སྩལ་པ། དབང་པོ་དག་དེ་བཞིན་གཤེགས་པ་ནི་རིང་པོར་མི་ཐོགས་པར༑ ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འགྱུར་གྱིས། ང་ཡོངས་སུ་མྱ་ངན་ལས་འདས་པའི་འོག་ཏུ་ཁྱེད་ཀྱིས་བསྟན་པ་སྲུང་བར་གྱིས་ཤིག ཅེས་སོགས་བསྟན་པ་ཡུལ་གང་དུ་ནུབ་པ་དང༌། ཇི་ལྟར་ནུབ་པའི་རྐྱེན་སོགས་རྒྱས་པར་བསྟན་ནས། དབང་པོ་དག་ཕྱི་མའི་དུས་ན་གང་དུ་བསྟན་པ་ལ་གནོད་པ་ཆེན་པོ་འབྱུང་བར་འགྱུར་བ་དེར། ཁྱེད་གཅིག་ཏུ་བསྡོམས་ལ་བསྟན་པ་སྲུང་བར་གྱིས་ཤིགཅེས་གསུངས་པས། རྒྱལ་པོ་ཡུལ་འཁོར་སྲུང་གིས་ཤར་ཕྱོགས་ནས་དང༌། འཕགས་སྐྱེས་པོས་ལྷོ་ཕྱོགས་ནས་དང༌། མིག་མི་བཟང་གིས་ནུབ་ཕྱོགས་ནས་དང༌། རྣམ་ཐོས་སྲས་ཀྱིས་བྱང་ཕྱོགས་ནས་དང༌། བརྒྱ་བྱིན་གྱིས་ཐམས་ཅད་ནས་བསྲུང་བར་འཚལ་ལོ་ཞེས་དམ་བཅས་ཏེ་རང་གི་གནས་སུ་སོང་ངོ༌། །དེ་ལྟར་འོད་སྲུང་དང་ཀུན་དགའ་བོ་ལ་བསྟན་པ་གཏད་པ་དེའི་ཚེ་དགེ་སློང་རྣམས་ཀྱིས་གསོལ་པ། བཙུན་པ་བཅོམ་ལྡན་འདས་ཀྱིས་དགེ་སློང་འོད་སྲུང་ལ་བསྟན་པ་གཏད་དེ། ཀུན་དགའ་བོ་ལ་ཐོས་པའི་མཛོད་གཏད་ནས་བཅོམ་ལྡན་འདས་ཡོངས་སུ་མྱ་ངན་ལས་འདས་པའི་འོག་ཏུ་འདི་གཉིས་ཀྱིས་བསྟན་པ་རྒྱས་པར་བགྱིད་པར་འགྱུར་བ་ལ་གཟིགས། བཀའ་སྩལ་པ། ད་ལྟར་འབའ་ཞིག་མ་ཡིན་ཏེ། ཇི་ལྟར་འདས་པའི་དུས་ན་ཡང་ངས་དགེ་སློང་འོད་སྲུང་ལ་དཔུང་གི་ཚོགས་ཡན་ལག་བཞི་དང་ཡུལ་གཏད་དེ་ཀུན་དགའ་བོ་ལ་ནོར་གྱི་བང་མཛོད་གཏད་ནས་འདི་གཉིས་ཀྱིས་ང་ཤི་བའི་འོག་ཏུ་བསྲུངས་ཏེ་རྒྱལ་པོའི་ཕོ་བྲང་རྒྱས་པར་བྱས་པ་ཡིན་ཏེ། སྔོན་གྲོང་ཁྱེར་མི་ཐི་ལ་ན། རྒྱལ་པོ་ལྷ་ཆེན་པོ་ཞེས་བྱ་བའི་རྒྱལ་སྲིད་བྱེད་པ་ལས། རྒྱལ་པོ་དེ་ཉིད་སྐུ་བགྲེས་པར་གྱུར་ཏེ། སྲས་རྒྱལ་བུ་ཆུང་ངུ་ཞིག་ལས་མེད་པས། བློན་པོའི་མཆོག་དགའ་བོ་དང་ཉེ་དགའ་ཞེས་བྱ་བ་གཉིས་ཡོད་པ་དེ་བཀུག་ནས་གཅིག་ལ་རྒྱལ་པོའི་བུ་དང་དཀོར་མཛོད་གཏད། གཅིག་ལ་དཔུང་གི་ཚོགས་ཡན་ལག་བཞི་དང་ཡུལ་གཏད་དེ། ང་འདས་པའི་འོག་ཏུ་ཁྱེད་གཉིས་ཀྱིས་རྒྱལ་པོའི་ཕོ་བྲང་སྲུངས་ལ། རྒྱས་པར་གྱིས་ཤིག་ཅེས་བསྒོ་ནས། རྒྱལ་པོ་དེས་བུ་རྒྱལ་སར་བཅུག་སྟེ་དུས་ལས་འདས་སོ། །དེའི་འོག་ཏུ་བློན་པོ་མཆོག་གཉིས་ཀྱིས་དེ་ལྟར་བསྲུངས་ཏེ། རྒྱལ་བུ་ཉིད་ཤེད་བྱེ་ཞིང་མཐུ་དང་ལྡན་པར་གྱུར་པ་ན་དེ་གཉིས་ཀྱིས་དཀོར་མཛོད་དཔུང་བཅས་འབུལ་བར་བྱས་སོ། །དེའི་དུས་ཀྱི་རྒྱལ་པོ་བགྲེས་པོ་ནི་ང་ཉིད་ཡིན་ལ༑ བློན་པོ་གཉིས་ནི་འོད་སྲུང་དང་ཀུན་དགའ་བོ། རྒྱལ་བུ་དེ་ནི་གསོ་མ་ཅན་ཡིན་ནོ། །གཞན་ཡང་དགེ་སློང་འདི་གཉིས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་སྟེ་དེ་གཉིས་གཅིག་གི་མཁན་པོ་ནི་སངས་རྒྱས་འོད་སྲུང་གིས་ཐོས་པ་འཛིན་པའི་མཆོག་དང༌། གཅིག་གི་མཁན་པོ་ནི་སྦྱངས་པའི་ཡོན་ཏན་ལ་གནས་པའི་མཆོག་ཏུ་ལུང་བསྟན་པ་ཡིན་པས༑ དེ་གཉིས་ཀྱིས་ཀྱང་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་དུ་མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་དགྲ་བཅོམ་པའི་གོ་འཕང་ཐོབ་ནས་རང་རང་གི་མཁན་པོ་ལ་སངས་རྒྱས་འོད་སྲུང་གིས་ཇི་ལྟར་ལུང་བསྟན་པ་དེ་བཞིན་དུ་བསྟན་པར་གྱུར་ཅིགཅེས་བྱས་ཤིང༌། ཁྱད་པར་ཀུན་དགའ་བོས། དེ་ཡོངས་སུ་མྱ་ངན་ལས་འདས་པའི་འོག་ཏུ་ཡང་བདག་གིས་ཐོས་པའི་མཛོད་རྒྱས་པར་བྱེད་པར་གྱུར་ཅིག་ཅེས་དང༌། འོད་སྲུང་དེ་ནས་འཕོས་ཏེ་རྒྱལ་པོ་ཀྲྀ་ཀཱིའི་བློན་པོའི་བུར་གྱུར་ཏེ། དེའི་ཚེ་སངས་རྒྱས་འོད་སྲུང་མྱ་ངན་ལས་འདས་ནས་རྒྱལ་པོ་ཀྲྀ་ཀཱིས་དེའི་སྐུ་གདུང་ལ་མཆོད་རྟེན་བྱས་ཏེ། དུས་སྟོན་གྱི་ཚེ་དགེ་སློང་རྣམས་སྤྱན་འདྲེན་པར་འདོད་པ་ན། སངས་རྒྱས་མྱ་ངན་ལས་འདས་ཏེ་ཞག་བདུན་ནས་བསྟན་པའང་ནུབ་པར་གྱུར་ཏེ། དགེ་སློང་དབང་ཐོབ་པ་རྣམས་ནི་སྟོན་པ་འདས་ནས་ཐམས་ཅད་ཡོངས་སུ་མྱང་ངན་ལས་འདས་པར་གྱུར་ཅིང༌། སོ་སོ་སྐྱེ་བོ་དག་ནི་ཁྱིམ་པར་གྱུར་ཏོ། །དེས་ན་དེའི་ཚེ་དགེ་སློང་གཅིག་ཀྱང་མ་རྙེད་པས། རྒྱལ་པོས་དེའི་བསྟན་པ་འཛིན་པར་འགྱུར་བ་གཅིག་ཀྱང་མེད་དོ་ཞེས་སྨྲས་ཏེ། མཆོད་པ་བྱས་ཏེ་སོང་ངོ༌༑ ༑དེའི་ཚེ་བློན་པོའི་བུ་དེས་མཆོད་རྟེན་དེ་ལ་བཀུར་སྟི་ཆེན་པོ་བྱས་ཏེ། བདག་གིས་སངས་རྒྱས་ཤཱཀྱ་ཐུབ་པ་དེ་ཡོངས་སུ་མྱ་ངན་ལས་འདས་ནས་བསྟན་པ་འཛིན་པར་གྱུར་ཅིག་ཅེས་སྨོན་ལམ་བཏབ་པའི་ལས་ཀྱི་རྒྱུས་ད་ལྟར་དེ་བཞིན་དུ་གྱུར་པར་གསུངས་སོ། །འདིས་ནི་དམ་པའི་ཆོས་ཡོངས་སུ་འཛིན་པར་སྨོན་ལམ་བཏབ་པའི་ཕན་ཡོན་གྱི་ཁྱད་པར་ཡང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། བྲམ་ཟེ་འཛིན་བྱེད་ཀྱི་བུ་ཞེས་བྱ་བ༑ འཕགས་པ་ཤཱ་རིའི་བུས་ཕའི་གཉེན་གྱི་བུར་གྱུར་ཅིང༌། ཤཱ་རིའི་བུ་དང་བྱིས་པའི་དུས་ཡི་གེའི་བསླབ་གྲྭར་མཉམ་དུ་ཞུགས་པ་ཞིག་ཡོད་པ་དེ། སྐབས་དེར་རྒྱལ་པོ་གཟུགས་ཅན་སྙིང་པོའི་བློན་པོར་གྱུར་ཏེ། དེས་རྒྱལ་པོའི་ཁབ་དེར་རྒྱལ་པོ་ལ་བརྟེན་ཅིང་བྲམ་ཟེ་དང་ཁྱིམ་བདག་རྣམས་ཀྱི་ནོར་ལེན་པར་བྱེད་དོ། །བྲམ་ཟེ་དང་ཁྱིམ་བདག་རྣམས་ལ་བརྟེན་ཅིང་རྒྱལ་པོའི་ནོར་ལེན་པར་བྱེད་དོ། །དེར་འཕགས་པ་ཤཱ་རིའི་བུས་དེ་ཉིད་འདུལ་བའི་དུས་ལ་བབ་པར་དགོངས་ཏེ་དེའི་གམ་དུ་བྱོན་པ་ན། དེས་ཀྱང་དགའ་བས་བསུས་ཤིང་གདན་བཤམས་ཏེ་བཤོས་གསོལ་བ་ན། ཤཱ་རིའི་བུས་ང་ལ་སེམས་དགའ་བར་བྱས་ཟིན་གྱིས་དེས་ཆོག་གོ །འཛིན་བྱེད་ཀྱི་བུས། ཁྱོད་ཡུན་རིང་མོ་ཞིག་ན་གདོད་བདག་གི་ཁྱིམ་དུ་ཕྱིན་ན་ཅིའི་ཕྱིར་ཟན་གཅིག་ཙམ་ཡང་ཟར་མི་བཏུབ། ཤཱ་རིའི་བུས། འདི་ལྟར་ཁྱོད་ནི་ངང་ཚུལ་འཆལ་ཞིང་ངང་ཚུལ་ཉམས་པ་ཡིན་ཏེ། རྒྱལ་པོ་ལ་བརྟེན་ཅིང་བྲམ་ཟེ་དང་ཁྱིམ་བདག་རྣམས་ཀྱི་ནོར་ལེན་པར་བྱེད་ལ། བྲམ་ཟེ་དང་ཁྱིམ་བདག་རྣམས་ལ་བརྟེན་ཅིང་རྒྱལ་པོའི་ནོར་ལེན་པར་བྱེད་པའི་ཕྱིར་རོ། །འཛིན་བྱེད་ཀྱི་བུས། བདག་ནི་ཁྱིམ་པ་སྟེ། ཁྱིམ་ལ་གནས་པ་ལགས་ན། བདག་གིས་ནི་བདག་ཉིད་དང་ཕ་མ་དང་ཆུང་མ་དང་བྲན་དང་ལས་བྱེད་དང་ཞོ་ཤས་འཚོ་བ་དང་མཛའ་བོ་དང་སྙིང་ཉེ་བ་དང་ཉེ་དུ་དང་རྒན་རབས་དག་ཀྱང་ཚིམ་པར་བྱ་དགོས་ཤིང༌། རྒྱལ་པོ་ལ་ཡང་འབུལ་དགོས་ལ། སྔོན་གྱི་མཚུན་གཏོང་བ་དང་དགེ་སྦྱོང་དང་བྲམ་ཟེ་རྣམས་ལའང་ཟན་སྦྱིན་དགོས་ཏེ། བདག་གིས་ནི་ཆོས་བཞིན་དུ་བྱེད་པ་འབའ་ཞིག་གིས་བདེ་བླག་ཏུ་འབྱོར་མི་ནུས་སོ། །ཤཱ་རིའི་བུས་འོ་ན་ཁྱོད་ཉིད་ལ་འདྲི་བར་བྱ་ཡིས། ཁྱོད་ཀྱིས་ཇི་ལྟར་བཟོད་པ་དེ་བཞིན་ཏུ་ལན་ཐོབས་ཤིགདཔེར་ན་མི་ཞིག་གི་ཕ་མ་སོགས་དེ་དག་གི་ཕྱིར་ཆོས་མ་ཡིན་པ་སྤྱོད་ཅིང་ལོག་པར་སྤྱོད་དེ། ཤི་འཕོས་ནས་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེས་ནས། དེ་སེམས་ཅན་དམྱལ་བའི་སྲུང་མ་རྣམས་ཀྱིས་བཟུང་སྟེ། སྡུག་བསྔལ་དྲག་པོ་མི་བཟད་པ་མྱོང་དུ་བཅུག་ན་དམྱལ་སྲུང་དེ་དག་ལ་བདག་ལ་གནོད་པ་འདི་ལྟ་བུ་མ་བྱེད་ཅིགཅིའི་ཕྱིར་ན་བདག་གིས་ཕ་མ་སོགས་དེ་དག་གི་ཕྱིར་ཆོས་མ་ཡིན་པ་སྤྱད་ཅིང་ལོག་པར་སྤྱད་པའི་དབང་གིས་འདིར་སྐྱེས་པར་ཟད་དོ་ཞེས་ཟེར་ན། མི་དེས་སེམས་ཅན་དམྱལ་བའི་སྲུང་མ་ལས་དོན་དེ་འགྲུབ་པར་འགྱུར་རམ། འཛིན་བྱེད་ཀྱི་བུས། དེ་ནི་མི་འགྲུབ་བོ། །ཤཱ་རིའི་བུས། དད་པ་དང་ལྡན་པའི་རིགས་ཀྱི་བུས་ཆོས་དང་ལྡན་པ་དང༌། ལས་ཀྱི་ཡོན་ཏན་དག་གིས་ལོངས་སྤྱོད་རྣམས་བསྒྲུབས་ཏེ། ཕ་མ་སོགས་ལ་དུས་དང་དུས་སུ་ཡང་དག་པར་རི་མོར་བྱེད། བསྙེན་བཀུར་བྱེད༑ བདེ་བས་བསྟེན་པར་བྱེད་དེ། སྡིག་པའི་ལས་ཅུང་ཟད་ཀྱང་མི་བྱེད་ལ། བསོད་ནམས་ཀྱི་ལས་ཡང་དག་པར་བླངས་ཏེ་འདུག་ན་དེ་ལ་ཕ་མ་སོགས་ཀྱང་སླར་སྙིང་བརྩེ་བར་བྱེད་དེ༑ དགེ་བའི་ཆོས་རྣམས་འཕེལ་བ་འབའ་ཞིག་ཏུ་འགྱུར་ཏེ་ཡོངས་སུ་འགྲིབ་པར་མི་འགྱུར་རོ༑ ༑ཞེས་སྨྲས་པས། བྲམ་ཟེ་འཛིན་བྱེད་ཀྱི་བུ་ངུས་ཏེ་མཆི་མ་བླགས་ཤིང་བསླབ་པའི་གཞི་ལྔ་ལེགས་པར་བླངས་སོ། །དེ་ནས་དེ་ཕྱིས་བྲོ་ནད་ཀྱིས་ཟིན་པར་གྱུར་པ་ན། འཕགས་པ་ཤཱ་རིའི་བུས་གཏམ་དེ་ཐོས་པས་བྲམ་ཟེ་དེའི་ཁྱིམ་དུ་ཕྱིན་ནས་དེ་ལ་ཆོས་བསྟན་པས་ཚངས་པའི་གནས་པ་བཞི་ལ་བཀོད་ནས་སླར་བྱོན་ནོ། །དེར་བཅོམ་ལྡན་འདས་ཀྱིས་དེ་ཚངས་པའི་གནས་པ་ཙམ་ལ་བཀོད་པ་བས་བདེན་པ་ལ་མ་སྦྱར་བར་གཟིགས་ནས་འོད་མའི་ཚལ་དུ་མི་སྣང་བར་གྱུར་ཏེ་བྲམ་ཟེ་འཛིན་བྱེད་ཀྱི་ཁྱིམ་དུ་བཞུགས་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་དེ་ལ་མཐུན་པའི་ཆོས་བསྟན་པས། དེ་ཉིད་སྟན་དེ་ལ་འཁོད་བཞིན་དུ་ཕྱིར་མི་འོང་གི་འབྲས་བུ་ཐོབ་བོ། །དེ་ལྟར་དེ་བདེན་པ་ལ་བཀོད་ནས་སྐུ་ཉིད་དེར་མི་སྣང་བར་གྱུར་ཏེ་འོད་མའི་ཚལ་དུ་གདན་ལ་བཞུགས་པར་གྱུར་ཏེ། མི་རིང་བར་བྲམ་ཟེ་དེ་ཡང་ཚེ་འཕོས་ཏེ་ཚངས་པའི་འཇིག་རྟེན་དུ་སྐྱེས་སོ། །དེ་ནས་བཅོམ་ལྡན་འདས་ཀྱིས་ཤཱ་རིའི་བུ་ལ་དོན་དེ་རྒྱས་པར་བཀའ་སྩལ་པ་ན། དགེ་སློང་རྣམས་ཀྱིས་དེའི་ལས་ཀྱི་རྒྱུ་གསོལ་བ་ན། སྔོན་གྲོང་ཁྱེར་འཐབ་མེད་ཅེས་བྱ་བ་ན་རྒྱལ་པོ་ཀླུ་ཡི་ལྷ་ཞེས་པས་རྒྱལ་སྲིད་བྱེད་པའི་ཚེ། དེའི་མདུན་ན་འདོན་གྱི་འབྱོར་པའི་ཁྱད་པར་དག་བྲམ་ཟེ་དབུལ་པོ་ཞིག་གིས་མཐོང་ནས། འདི་ལྟ་བུའི་དཔལ་ཉམས་སུ་མྱོང་བ་ནི་སྦྱིན་པ་དང༌། དུལ་བ་དང༌། ཡང་དག་པར་སྡོམ་པའི་ལས་རྣམ་པ་གསུམ་གྱི་འབྲས་བུ་ཡིན་གྱིས། བདག་གིས་ཀྱང་དགེ་བའི་རྩ་བ་ཅུང་ཟད་ཅིག་བྱས་ན་དབུལ་བ་འདི་རྒྱུན་ཆད་པར་འགྱུར་རོ་སྙམ་ནས། རང་སངས་རྒྱས་ཞིག་ལ་བསོད་སྙོམས་ཕུལ་ཏེ། དགེ་བའི་རྩ་བ་འདིས། བདག་གང་དུ་སྐྱེས་པ་དེར་ཕྱུག་ཅིང་ནོར་མང་བའི་རིགས་སུ་སྐྱེས་ཤིང༌། རྒྱལ་པོ་ལ་བརྟེན་ཅིང་བྲམ་ཟེ་དང་ཁྱིམ་བདག་རྣམས་ཀྱི་ནོར་ལེན་པ་དང༌། བྲམ་ཟེ་དང་ཁྱིམ་བདག་རྣམས་ལ་བརྟེན་ཅིང་རྒྱལ་པོ་ལས་ནོར་ལེན་པ་དང༌། འདི་བས་ཀྱང་ཆེས་ཁྱད་པར་འཕགས་པའི་སྟོན་པ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་བྲམ་ཟེ་དབུལ་པོ་དེ་ནི་འདི་ཉིད་ཡིན་ནོ། །གཞན་ཡང་སངས་རྒྱས་འོད་སྲུང་གི་བསྟན་པ་ལ་འདི་ཉིད་དགེ་བསྙེན་དུ་གྱུར་ཏེ་ཚེ་གཅིག་ཏུ་སྐྱབས་འགྲོ་དང་བསླབ་གཞི་ཡང་དག་པར་བསྲུངས་ནས་འཆི་ཁར་སྨོན་ལམ་བཏབ་པར་གསུངས་སོ། །
༈ ཡང་བཅོམ་ལྡན་འདས་ཀྱིས་སངས་རྒྱས་ཀྱི་ཕྲིན་ལས་ཐམས་ཅད་མཛད་ནས་ཀུ་ཤའི་གྲོང་ཁྱེར་དུ་གཤེགས་ཏེ་གཟིམས་མལ་གྱི་ཐ་མལ་བཞུགས་པའི་ཚེ། སྐུ་དངོས་ཀྱིས་གདུལ་བར་བྱ་བ་ཀུན་ཏུ་རྒྱུ་རབ་བཟང་དང༌། དྲི་ཟའི་རྒྱལ་པོ་རབ་དགའ་གཉིས་ལུས་པར་གཟིགས་ཏེ་དེ་ལས་ཀུན་ཏུ་རྒྱུ་རབ་བཟང་ནི་འདུལ་བར་སླ་ལ། དྲི་ཟའི་རྒྱལ་པོ་རབ་དགའ་ནི་རྒྱགས་ཤིང་བག་མེད་པར་གནས་ཏེ་ངའི་ཐད་དུ་མི་འོང་གིས་ང་དེའི་ཐད་དུ་འགྲོ་བར་བྱའོ་སྙམ་དུ་དགོངས་སོ། །དེ་ལ་དྲི་ཟའི་རྒྱལ་པོ་རབ་དགའ་ནི་སུམ་ཅུ་རྩ་གསུམ་གྱི་ལྷའི་ནང་དུ་གནས་ཏེ་དེས་ལྷའི་དབང་པོ་བརྒྱ་བྱིན་དགའ་བར་བྱེད་པའི་ཕྱིར་གླུ་དབྱངས་ཀྱི་སྦྱོར་བ་ལ་ཞུགས་པ་ལས་དབང་པོ་བརྒྱ་བྱིན་གྱིས་བྱང་ཆུབ་སེམས་དཔའ་ཡུམ་གྱི་ལྷུམས་སུ་ཞུགས་པ་དང༌། སྐུ་བལྟམས་པ་དང༌། རབ་ཏུ་བྱུང་བ་དང༌། ཆོས་ཀྱི་འཁོར་ལོ་བསྐོར་བའི་དུས་རྣམས་སུ་དྲི་ཟ་རབ་དགའ་ལ་སངས་རྒྱས་མཆོད་པའི་ཕྱིར་འགྲོ་བར་བསྐུལ་ཡང་ཀཽ་ཤི་ཀ་བདག་གིས་གླུ་དབྱངས་སྦྱར་བ་རྩོམ་ལགས་ཏེ། དེ་རེ་ཞིག་ལགས་པར་བགྱིས་ནས༑ སླད་ཀྱིས་སླེབས་སོ་ཞེས་ཟེར་ནས་འགྲོར་མ་ཉན་ནོ། །དེའི་ཚེ་བཅོམ་ལྡན་འདས་ཀྱི་སྐུ་ལུས་སྤྲུལ་པ་གཅིག་གཟིམས་མལ་དུ་བཞག་སྟེ། དྲི་ཟའི་རྒྱལ་པོར་བཻཌཱུརྱའི་པི་ཝང་རྒྱུད་སྟོང་དང་ལྡན་པ་ཐོགས་པ་ཞིག་ཏུ་སྤྲུལ་ནས་དྲི་ཟའི་རྒྱལ་པོ་རབ་དགའ་གནས་པའི་སྒོ་དྲུང་དུ་བྱོན་ཏེ་སྒོ་བས་ནང་དུ་སྦྲན་པ་ན། དེ་ང་རྒྱལ་གྱིས་དྲེགས་པས་བདག་གིས་ཚར་བཅད་པར་བྱའོ་སྙམ་སྟེ་ནང་དུ་བོས་ནས་པི་ཝང་འགྲན་པ་ན། ཐོག་མར་བཅོམ་ལྡན་འདས་ཀྱིས་རྒྱུད་གཅིག་བཅད་པ་ནས་མཐར་གྱིས་དགུ་བརྒྱ་དགུ་བཅུ་གོ་དགུའི་བར་བཅད་དེ། རྒྱུད་གཅིག་པོ་དེ་ལས་སྒྲ་ཐམས་ཅད་འབྱུང་བར་མཛད་ཅིང༌། རབ་དགས་ཀྱང་དེ་ལྟར་རྒྱུད་གཅིག་པོ་དེ་ལུས་ཀྱི་བར་བཅད་ནས་སྦྲེངས་པས་སྒྲ་ཐམས་ཅད་བྱུང་ངོ༌། །དེ་ནས་རྒྱུད་གཅིག་པོ་དེའང་བཅད་པས་བཅོམ་ལྡན་འདས་ཀྱིས་ནི་སྒྲ་སྔ་མ་ལྟར་གྱུར་ལ་རབ་དགས་སྒྲ་གྲགས་པར་མ་གྱུར་པས་དེ་ང་རྒྱལ་ཆག་གོ །དེར་བཅོམ་ལྡན་འདས་ཀྱི་སྐུ་དངོས་བསྟན་ཏེ་ཆོས་བཤད་པས་རྒྱུན་དུ་ཞུགས་པ་ཐོབ་སྟེ་སྐྱབས་འགྲོ་དང་བསླབ་གཞི་བླངས་སོ། །དེ་ནས་དེར་མི་སྣང་བར་མཛད་དེ་རྩྭ་ཅན་དུ་བྱོན་ཏེ། དེར་ཀུན་ཏུ་རྒྱུ་རབ་བཟང་ཞེས་བྱ་བ་ལོ་བརྒྱ་ཉི་ཤུ་ལོན་པ། ཕྱོགས་དེའི་སྐྱེ་བོ་རྣམས་ཀྱིས་དགྲ་བཅོམ་པར་བཀུར་བ་ཞིག་ཡོད་པ་དེ། རྫིང་བུ་དལ་འབབ་ཀྱི་འགྲམ་མེ་ཏོག་ཨུ་དུམ་བཱ་རའི་ཚལ་ན་ཉིན་པར་གནས་ཏེ། དེས་བལྟས་པས་བྱང་ཆུབ་སེམས་དཔའ་བལྟམས་པའི་ཚེ་ཨུ་དུམ་བཱ་རིའི་མེ་ཏོག་རྣམས་ཁ་འབུས་ཞིང༌༑ སངས་རྒྱས་ནས་ཆོས་འཁོར་བསྐོར་བའི་ཚེ་ལྷག་པར་ཡང་རྒྱས་པར་མཐོང་བས་དེ་དག་བདག་གི་བསོད་ནམས་ལས་གྱུར་ཏོ་སྙམ་མོ། །སྐབས་འདིར་མེ་ཏོག་གི་ཚལ་རྣམས་རྙིང་པར་གྱུར་པས་མྱ་ངན་གྱིས་ནོན་ཏེ་སྨྲེ་སྔགས་འདོན་པར་བྱེད་པ་ན། དེ་ལ་དགའ་བའི་ལྷ་ཞིག་གིས་ཚལ་འདི་ཁྱོད་ཀྱི་བསོད་ནམས་ཀྱི་མཐུས་མ་ཡིན་ཏེ། བྱང་ཆུབ་སེམས་དཔའ་མངོན་པར་སངས་རྒྱས་ཏེ་ཆོས་འཁོར་བསྐོར་བའི་མཐུ་ལས་བྱུང་བ་ཡིན་ན་དོ་ནུབ་ཐ་མའི་གཟིམས་ཁྲི་ལ་བཞུགས་ཏེ་མྱ་ངན་ལས་འདས་པར་འགྱུར་བ་དེའི་ཕྱིར་མེ་ཏོག་གི་ཚལ་རྙིང་པ་ཡིན་ནོ། །ཞེས་སྨྲས་པས། དེ་ཐོས་པ་ན་རབ་བཟང་གིས་བདག་གི་ཐེ་ཚོམ་བསལ་བར་བྱའོ་སྙམ་སྟེ། ཤིང་སཱ་ལ་ཟུང་གི་ཚལ་དུ་སོང་བ་ན་ཀུན་དགའ་བོ་ཕྱི་རོལ་དུ་འཆག་པ་དང་འཕྲད་དེ། དགེ་སྦྱོང་གཽ་ཏ་མ་དོ་ནུབ་འདའ་ཞེས་ཐོས་ན། བདག་ཐེ་ཚོམ་འགའ་ཞིག་ཞུའོ་ཟེར་བ་ལ། དེ་བཞིན་གཤེགས་པ་ནི་སྐུ་བསྙེལ་གྱིས་གནོད་པ་མ་བྱེད་ཅིག་ཅེས་ཀུན་དགའ་བོས་བཟློག་གོ །དེ་ལྟར་རབ་བཟང་གི་ལན་གསུམ་གྱི་བར་དུ་སྨྲས་ཀྱང་ཀུན་དགའ་བོས་བཟློག་པ་ན། བཅོམ་ལྡན་འདས་ཀྱིས་གསན་ཏེ། ང་དང་མུ་སྟེགས་བྱེད་ལྷན་ཅིག་གཏམ་བྱེད་པའི་ཐ་མ་འདི་ཡིན་གྱིས་ཐོངས་ཤིགཅེས་གསུངས་པས་རབ་བཟང་ནང་དུ་བཏང་ངོ༌། །དེས་ཀྱང་ཞུ་བ་རྣམས་ཞུས་པ་ན། བཀའ་སྩལ་པ། རབ་བཟང་ང་ནི་ན་ཚོད་ཉི་ཤུ་དགུ་ལོན་ནས༑ ༑ལེགས་པ་གང་ཡིན་ཚོལ་ཕྱིར་རབ་ཏུ་བྱུང་བར་གྱུར། །རབ་བཟང་ང་ནི་རབ་ཏུ་བྱུང་བའི་ཕྱིན་ཆད་ནས། །ལོ་གྲངས་ལྔ་བཅུའི་བར་དུ་ཏིང་འཛིན་བསྒོམས་པ་བྱས། །ང་ནི་ཚུལ་ཁྲིམས་རྣམས་དང་ཞབས་དང་རིག་པ་དང༌། །སེམས་ཀྱི་རྩེ་གཅིག་བཏུད་པ་དག་ཀྱང་བསྒོམས་པར་བྱས། །རིགས་པར་ལྡན་པའི་ཆོས་ཀྱི་ཕྱོགས་ཙམ་བརྗོད་པ་ཡང༌། །འདི་ལས་ཕྱི་རོལ་པ་ཡི་དགེ་སྦྱོང་གཞན་ན་མེད། །ཅེས་དང༌། དེ་བཞིན་དུ་འཕགས་པའི་ལམ་ཡན་ལག་བརྒྱད་ཡོད་པ་ལ་དགེ་སྦྱོང་ཡོད་ཀྱི་དེ་མེད་པ་ལ་དགེ་སྦྱོང་མེད་པར་གསུངས་པས་རབ་བཟང་གིས་བདེན་པ་མཐོང་ཞིང་ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་ཐོབ་བོ། །དེས་བསམ་པ་སྟོན་པ་མྱ་ངན་ལས་འདའ་བ་བལྟ་བ་ནི་ལེགས་པ་མ་ཡིན་ཏེ། སྔོན་དུ་རང་ཉིད་མྱ་ངན་ལས་འདའ་འོ་སྙམ་ནས་གནས་ལྔ་བྱིན་གྱིས་བརླབས་ཏེ་དེ་ཉིད་དུ་མྱ་ངན་ལས་འདས་སོ། །གནས་ལྔ་ནི་རབ་བཟང་རང་ཉིད་ཀྱི་ལུས་དགེ་སློང་གིས་བལྟས་ན་དགེ་སློང་གི་ཆ་བྱད་དང་མུ་སྟེགས་ཅན་གྱིས་བལྟས་ན་མུ་སྟེགས་ཅན་གྱི་ཆ་བྱད་དུ་མཐོང་བ་དང་གཅིགརྫིང་བུ་ཞིག་སྤྲུལ་ནས་བསྐོར་ཏེ་དེར་མུ་སྟེགས་པ་རྣམས་བྱིང་ལ་དགེ་སློང་རྣམས་མི་བྱིང་བར་དྲུང་དུ་འོང་ནུས་པ་དང་གཉིས། གདུང་འདེགས་པའི་ཁྱོགས་མུ་སྟེགས་པས་འདེགས་མི་ནུས་དགེ་སློང་གི་འདེགས་ནུས་པ་དང་གསུམ། གདུང་བསྲེགས་པའི་མེ་མུ་སྟེགས་ཅན་རྣམས་ཀྱིས་སྦར་མི་ནུས་ཤིང་དགེ་སློང་རྣམས་ཀྱིས་ནུས་པ་དང་བཞི། རུས་བུ་མུ་སྟེགས་ཅན་རྣམས་ཀྱིས་མི་མཐོང་ཞིང་དགེ་སློང་རྣམས་ཀྱིས་མཐོང་ཞིང་མཆོད་ནུས་པ་སྟེ་ལྔའོ། །དེ་ལྟར་ཀུན་ཏུ་རྒྱུ་རབ་བཟང་ཆོ་འཕྲུལ་དང་བཅས་ཏེ་མྱ་ངན་ལས་འདས་པ་མུ་སྟེགས་ཅན་རྣམས་ཀྱིས་ཐོས་པས། རྒྱལ་མཚན་བསྒྲེངས་ཤིང་ལམ་སྲང་རྣམས་བསྐོར་ཏེ། གཽ་ཏ་མས་ངའི་བསྟན་པ་ལས་གཞན་དུ་མྱ་ངན་ལས་འདས་པ་ཐོབ་པ་མེད་ཅེས་ཟེར་ན། དེང་ཁོ་བོ་ཅག་གི་ཚངས་པ་མཚུངས་པར་སྤྱོད་པ་ཀུན་ཏུ་རྒྱུ་རབ་བཟང་མྱ་ངན་ལས་འདས་པ་ཐོབ་བོ་ཞེས་ཟེར་རོ། །དེར་དགེ་སློང་རྣམས་དང་མུ་སྟེགས་བྱེད་རྣམས་བདེན་པའི་སྟོབས་བོར་ནས། རབ་བཟང་འདི་སངས་རྒྱས་པའམ་མུ་སྟེགས་བྱེད་སུའི་ཚངས་པ་མཚུངས་པར་སྤྱོད་པ་དེ། དེའི་ཐད་དུ་འགྲོ་ནུས་པ་དང༌། གདུང་འདེགས་ནུས་པ་དང༌། གདུང་ལ་མེ་སྦར་ནུས་པ་དང༌། དེའི་མེ་གསོད་ནུས་པ་དང༌། རུས་བུ་བླངས་སྟེ་མཆོད་ནུས་པར་འགྱུར་ལ་མ་ཡིན་པ་དེ་མི་ནུས་སོ་བྱས་ནས་བྱ་བ་དེ་དག་ལ་ཞུགས་པ་ན། མུ་སྟེགས་བྱེད་དེ་དག་གིས་ནི་ཆུ་ཆེན་པོས་བསྐོར་བར་མཐོང་སྟེ་དེའི་ཐད་དུ་འགྲོ་ཡང་མ་ནུས་ཤིང༌། གཞན་གདུང་འདེགས་པ་སོགས་ཐམས་ཅད་བྱས་ཀྱང་གང་ཡང་མི་ནུས་པར་གྱུར་ཏེ་རུས་བུའང་མི་མཐོང་ངོ༌། །དགེ་སློང་གིས་ནི་དེ་དག་ཐམས་ཅད་ནུས་པར་གྱུར་ཏེ། རུས་བུ་མཆོད་རྟེན་གྱི་ནང་དུ་བཞག་ནས་མཆོད་པར་བྱས་པས་སྐྱེ་བོ་ཐམས་ཅད་ངོ་མཚར་དུ་གྱུར་ཏོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན་བཅོམ་ལྡན་འདས་ཀྱིས། འདི་ནི་སྔོན་གྱི་སྨོན་ལམ་གྱི་དབང་གིས་ཏེ། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་དུས། ཐོག་མར་བྱང་ཆུབ་སེམས་དཔའ་སྐུ་འཁྲུངས་ནས་བྲམ་ཟེ་མཚན་མཁན་ལ་བསྟན་པ་འདི་ནི་གཉིས་སུ་འགྱུར་ཏེ། ཁྱིམ་ན་གནས་ན་འཁོར་ལོས་སྒྱུར་བའི་རྒྱལ་པོ་དང༌། རབ་ཏུ་བྱུང་ན་སངས་རྒྱས་སུ་འགྱུར་བར་ལུང་བསྟན་པ་དེ་བྱང་ཆུབ་སེམས་དཔའ་མཛའ་གྲོགས་སུ་གྱུར་པ་བྲམ་ཟེའི་ཁྱེའུ་མྱ་ངན་མེད་ཅེས་བྱ་བས་ཐོས་ནས༑ དེས་བྱང་ཆུབ་སེམས་དཔའ་ལ། ང་དང་མ་འགྲོགས་པར་ཁྱེད་དཀའ་ཐུབ་ཀྱི་ཚལ་དུ་མ་གཤེགས་ཤིག་ཅེས་བྱས་ལ། བྱང་ཆུབ་སེམས་དཔས་ཀྱང་མྱ་ངན་ལས་འདས་པ་ལ་དགོངས་ནས་དེ་ལྟར་ཞལ་གྱིས་བཞེས་སོ། །དེ་ནས་དཀའ་ཐུབ་ཀྱི་ནགས་ན་གཤེགས་པའི་ཚེ་མྱ་ངན་མེད་ཀྱིས་དམ་བཅས་པ་ལྟར་མ་བྱས་སོ་སྙམ་སྟེ་མི་དགའ་བར་གྱུར་ཏོ། །ཕྱིས་མངོན་པར་རྫོགས་པར་སངས་རྒྱས་ཏེ་ཆོས་ཀྱི་འཁོར་ལོ་བསྐོར་ནས་རྒྱལ་པོ་ཀྲྀ་ཀཱིས་གྲོང་ཁྱེར་ཝཱ་རཱ་ཎ་སཱིར་གདན་དྲངས་པའི་ལམ་གྱི་ཐག་མི་རིང་བ་ཞིག་ན་བྲམ་ཟེའི་ཁྱེའུ་མྱ་ངན་མེད་གནས་ཏེ་དྲུང་དུ་མི་འོང་བ་ལ་བཀའ་སྩལ་པ། མྱ་ངན་མེད་ཁྱོད་ཅིའི་ཕྱིར་ང་དང་ཕྲད་དུ་མི་འོང༌། དེས་གསོལ་པ་སྔོན་བདག་ལ་དམ་པ་ཞེས་པ་ནི་ང་གང་དུ་འགྲོ་བ་དེར་ཁྱོད་ཁྲིད་དེ་འགྲོའོ། །གསུངས་པ་ལས་ཁྱེད་གཅིག་པུར་དཀའ་ཐུབ་ཀྱི་ནགས་སུ་བཞུགས་པའི་ཕྱིར་མི་དགའ་འོ། །བསྐལ་སྩལ་པ། ངས་ནི་མྱ་ངན་ལས་འདས་པ་ལ་བསམས་ཏེ་སྨྲས་པ་ཡིན་ན་ད་ནི་དུས་ལ་བབ་བོ། །དེ་ནས་མྱ་ངན་མེད་དེ་སངས་རྒྱས་འོད་སྲུང་གི་སྤྱན་སྔར་རབ་ཏུ་བྱུང་ཞིང་བསྙེན་པར་རྫོགས་ཏེ་ལུང་ཡང་མནོས་ནས། དེ་ལེ་ལོའི་དབང་གིས་འདུག་པ་ལ། སངས་རྒྱས་འོད་སྲུང་གིས་དགོན་པའི་བསྔགས་པ་བསྟན་དེ་དགོན་པ་ཞིག་ན་གནས་བཅས་པ་ལས། ཕྱིས་འོད་སྲུང་མྱ་ངན་ལས་འདའ་ཁར་ལྷ་རྣམས་ནམ་མཁར་འགྲོ་བ་ལས་དོ་ནུབ་སངས་རྒྱས་མྱ་ངན་ལས་འདའོ་ཞེས་པའི་གཏམ་དགེ་སློང་མྱ་ངན་མེད་ཀྱིས་ཐོས་པས་ཤིན་ཏུ་མི་དགའ་ཞིང་སྨྲེ་སྔགས་འདོན་པ་ན་ལྷ་ཞིག་གིས་ཁྱེར་ཏེ་སངས་རྒྱས་ཀྱིས་སྤྱན་སྔར་བཞག་པས་དེ་ལ་མཐུན་པའི་ཆོས་བསྟན་པས་སྟན་དེར་དགྲ་བཅོམ་པ་མངོན་དུ་བྱས་ཏེ། སངས་རྒྱས་མ་གཤེགས་པའི་སྔ་ལོགས་དེར་མྱ་ངན་ལས་འདས་སོ། །དེར་ལྷ་དེས་བསམ་པ་འདིས་ཁྱད་པར་འདི་ལྟ་བུ་ཐོབ་པ་དེ་བདག་གི་མཐུ་ཡིན་ནོ་སྙམ་སྟེ། དགེ་བའི་རྩ་བ་འདིས་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་སྟེ་བདག་དེ་བས་སྔར་ཡོངས་སུ་མྱ་ངན་ལས་འདའ་བར་གྱུར་པ། དེའི་འོག་ཏུ་སྟོན་པ་ཡོངས་སུ་མྱ་ངན་ལས་འདའ་བར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་ལྷ་དེ་ནི་རབ་བཟང་ཡིན་ནོ་གསུངས། གཞན་ཡང་སངས་རྒྱས་འཁོར་བ་འཇིག་རྟེན་དུ་བྱོན་པའི་ཚེ་ནགས་ཁྲོད་ཅིག་ན་དྲང་སྲོང་ལྔ་བརྒྱ་གནས་པ་ལ༑ དེ་དང་བཤེས་པའི་ལྷ་ཞིག་གིས་སངས་རྒྱས་ཀྱི་བསྔགས་པ་བརྗོད་ཅིང་བསྐུལ་བས་དེ་དག་སངས་རྒྱས་ཀྱི་སྤྱན་སྔར་ཕྱིན་ཏེ་རབ་ཏུ་བྱུང་བ་ནས་དགྲ་བཅོམ་པའི་བར་དུ་གྱུར་ཏེ་དེ་ཐམས་ཅད་སངས་རྒྱས་མྱ་ངན་ལས་འདས་པའི་སྔ་ལོགས་སུ་མྱ་ངན་ལས་འདའ་བར་གྱུར་པ་ན། ལྷ་དེས་ཀྱང་དེ་དང་ཚུལ་མཐུན་པའི་སྨོན་ལམ་བཏབ་སྟེ། དེའི་དུས་ཀྱི་ལྷ་དེ་ཡང་རབ་བཟང་འདི་ཉིད་ཡིན་པར་གསུངས་ཤིང༌། སྔོན་བཅོམ་ལྡན་འདས་ཉིད་རྟ་ཅང་ཤེས་སུ་འཁྲུངས་པའི་ཚེ། རབ་བཟང་འདི་ཉིད་རྒྱལ་པོ་ཚང་སྦྱིན་བྱ་བར་གྱུར་པའི་ཚེ་སྐྱེད་མོས་ཚལ་དུ་རྒྱུ་བ་ན་ཉི་འོག་གི་རྒྱལ་པོ་རྣམས་ཀྱི་དམག་བསྡུས་ཏེ་དཔུང་གིས་བསྐོར་བའི་ཚེ་གྲོང་ཁྱེར་གྱི་འོབས་ཟབ་པ་པདྨས་གང་བ་ཞིག་ཡོད་པ་དེ་ལས་པདྨའི་སྟེང་དུ་བརྫིས་ཏེ་ཆས་པའི་ཚེ་མདའ་རྟེའུ་ཁས་རྟ་ཅང་ཤེས་དེའི་རྒྱུ་ལྟོ་དྲལ་ཡང༌། རྒྱལ་པོ་དེ་ལ་སྙིང་བརྩེ་བས་མ་འཇིགས་ཤིག་བྱས་ཏེ་འབད་པས་གྲོང་ཁྱེར་དུ་བསྐྱལ་བ་དང༌། ཡང་བཅོམ་ལྡན་འདས་ཉིད་རི་དྭགས་ལྔ་བརྒྱའི་ཁྱུ་དཔོན་དུ་གྱུར་པའི་ཚེ་རྒྱལ་པོ་རྣ་བ་ཅན་ཞེས་པའི་དཔུང་གིས་བསྐོར་བའི་ཚེ། འབབ་ཆུ་དྲག་པོ་ཞིག་ཡོད་པའི་ནང་དུ་ཁྱུ་མཆོག་རང་ཉིད་འདུག་སྟེ་ཟམ་པ་བྱས་ནས་དེའི་སྟེང་དུ་ཐམས་ཅད་བྲོས་སུ་བཅུག་པས། དེ་རྣམས་ཀྱི་རྨིག་པས་རྒལ་བ་བཤུས་ཏེ་སླར་སོང་བ་ན་བལྟས་པས། ཤུལ་དུ་རི་དྭགས་གཅིག་ལུས་འདུག་པ་དེ་མཐོང་ནས་དེ་ཡང་འབད་པས་ཕ་རོལ་དུ་བསྒྲལ་ཏེ་དེའི་འོག་ཏུ་རང་ཉིད་ཚེའི་དུས་བྱས་སོ། །དེའི་དུས་ཀྱི་ཤུལ་དུ་ལུས་པ་དེ་ནི་རབ་བཟང་ཡིན་ཏེ། གནས་སྐབས་དེ་དག་ཏུ་ཡང་འདི་ཉིད་འཇིགས་པ་ལས་བསྒྲལ་ཏེ་ད་ལྟར་ཡང་གཡུང་དྲུང་གི་ཆོས་ལ་བཀོད་དོ་གསུངས། དེར་དགེ་སློང་རྣམས་ཀྱིས་དྲི་ཟ་རབ་དགའི་ལས་ཀྱི་རྒྱུ་ཞུས་པར། སྔོན་སངས་རྒྱས་འོད་སྲུང་གི་དུས་སུ་འདི་ཉིད་དགེ་བསྙེན་དབུལ་པོ་ཞིག་ཏུ་གྱུར་པ་ལས། དེའི་ཚེ་རྒྱལ་པོ་ཀྲྀ་ཀྲྀའི་རོལ་མོ་མཁན་འབྱོར་པ་དང་ལྡན་པར་མཐོང་ནས་དེ་ལ་ཡིད་སྨོན་སྐྱེས་ཏེ། ཚེ་དེར་སྐྱབས་འགྲོ་དང་བསླབ་གཞི་རྣམས་བསྲུངས་ནས། དགེ་བའི་རྩ་བ་འདིས་གང་དུ་སྐྱེས་པ་དེར་ཕྱུག་ཅིང་ནོར་མང་བ་དང་རོལ་མོ་མཁན་གྱི་རྒྱལ་པོར་འགྱུར་བ་དང་སངས་རྒྱས་མཉེས་པར་གྱུར་ཅིག ཅེས་འཆི་ཁར་སྨོན་ལམ་བཏབ་པའི་རྒྱུ་དེས་དེ་ལྟར་བྱུང་བར་གསུངས་ཤིང༌། གཞན་ཡང་བཅོམ་ལྡན་འདས་ཉིད་རྒྱལ་པོ་རྣམ་པར་རྒྱལ་བ་ཞེས་བྱ་བར་འཁྲུངས་པའི་ཚེ། དཀོར་མཛོད་རྣམས་སྦྱིན་པར་བཏང་ཞིང་མངའ་འབངས་ཐམས་ཅད་དགེ་བ་བཅུ་ལ་སྤྱོད་དུ་བཅུག་པས་སྐྱེ་བོ་ཚེ་འཕོས་པ་རྣམས་ལྷ་ཡུལ་དུ་སྐྱེས་ཏེ་ལྷ་རྣམས་རྒྱས་པར་གྱུར་པ་ན། ལྷའི་དབང་པོ་བརྒྱ་བྱིན་གྱིས་དེའི་རྒྱུ་བརྟགས་པས། བྱང་ཆུབ་སེམས་དཔའི་མཐུར་རིག་ནས་དེའི་ཉམས་བརྟག་པའི་ཕྱིར། སེམས་ཅན་མང་པོ་ཞིག་ཏུ་སྤྲུལ་ཏེ་རྒྱལ་པོའི་སྤྱན་སྔར་ཕྱིན་ཏེ། ངེད་ཅག་ལ་བསད་མ་ཐག་པའི་མིའི་ཤ་དང་ཁྲག་དྲོན་མོ་དག་ཁ་ཟས་སྦྱིན་པར་བྱས་ན་དགེ་བ་བཅུའི་ཁྲིམས་བསྲུང་ངོ་ཞེས་སྨྲས་པས། རྒྱལ་པོས་བླ་ན་མེད་པའི་བྱང་ཆུབ་ཀྱི་སེམས་བསྐྱེད་ནས༑ རང་གི་ལུས་ཀྱི་ཤ་དག་བཅད་ཅིང་ཁྲག་རྣམས་ཟགས་ཏེ་སྦྱིན་པར་བྱས་པས་བརྒྱ་བྱིན་ངོ་མཚར་དུ་གྱུར་ནས་དྲིས་པས། རྒྱལ་པོས་འགྱོད་པར་མ་གྱུར་པའི་བདེན་ཚིག་བརྗོད་པས་ལུས་སྔ་མ་བཞིན་སོར་ཆུད་པར་གྱུར་པའི་སྔོན་རབས་ཀྱང་གསུངས་སོ། །འདི་དག་གིས་ནི་བྱང་ཆུབ་སེམས་དཔའི་སྤྱོད་པ་དང་གཞན་གྱིས་དགེ་བའི་གྲོགས་བགྱིས་པ་སོགས་ཀྱི་བསོད་ནམས་ཀྱང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་བཟའ་བྲན་གཉིས་འདུག་པ་དཀོན་མཆོག་ལ་དད་པར་གྱུར་ཏེ་སྐྱབས་འགྲོ་དང་བསླབ་གཞི་ཡང་བླངས་སྦྱིན་པ་དག་བྱིན་ཅིང་བསོད་ནམས་དག་ཀྱང་བྱེད་དེ། ཁྱིམ་དེ་ནི་ཆུ་དོང་ལྟ་བུར་གྱུར་ཏོ། །དེ་ནས་ཕྱི་ཞིག་ན་སངས་རྒྱས་འཁོར་དང་བཅས་པ་དེའི་ཁྱིམ་དུ་སྤྱན་དྲངས་ཤིང༌། བཅོམ་ལྡན་འདས་ཀྱིས་མཐུན་པའི་ཆོས་བསྟན་པས་རྒྱུན་དུ་ཞུགས་པ་ཐོབ་ཅིང༌། དེའི་ཕྱི་ཞིག་ན་འཕགས་པ་ཤཱ་རིའི་བུ་སོགས་བྱོན་ནས་ཡོན་བསྔོ་མཛད་ཅིང་ཆོས་བསྟན་པས་དེ་གཉིས་ཀྱིས་ཕྱིར་མི་འོང་བའི་འབྲས་བུ་ཐོབ། དེ་ནས་དེ་གཉིས་ཀྱིས་ཁྱིམ་སྤངས་ཏེ་རབ་ཏུ་བྱུང་ནས་དགྲ་བཅོམ་པ་ཉིད་མངོན་དུ་བྱས་སོ། །དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན༑ དེ་གཉིས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་སྦྱིན་པ་དང་བསོད་ནམས་དག་བྱས་ཏེ། ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་པའི་རྒྱུ་ལས་བྱུང་བར་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་ཁྱིམ་བདག་ཅིག་གིས། ཁྱིམ་བདག་མགོན་མེད་ཟས་སྦྱིན་གྱི་གཏོང་བ་ཟིལ་གྱིས་གནོན་འདོད་པར་གྱུར་ཏེ། དེ་རྒྱ་མཚོ་ལ་ཕྱིན་ནས་རིན་པོ་ཆེ་དག་བླངས་ཏེ་སྦྱིན་པ་དག་སྦྱིན་ཞིང་བསོད་ནམས་དག་བྱས་ཀྱང་དེས་ཟིལ་གྱིས་གནོན་མ་ནུས་པས་ཤཱ་རིའི་བུ་ལ་ཐབས་དྲིས་པ་ན། ཤཱ་རིའི་བུས། ཁྱིམ་བདག་མགོན་མེད་ཟས་སྦྱིན་གྱིས་ནི་ས་འོག་གི་གཏེར་རྣམས་ཀྱང་མཐོང་བས་ཁྱོད་ཀྱི་སྦྱིན་པས་ཟིལ་གྱིས་གནོན་པར་མི་ནུས་ཏེ། ཁྱོད་རབ་ཏུ་བྱུང་དང་དེས་ཟིལ་གྱིས་གནོན་ནུས་པར་འགྱུར་རོ་གསུངས་པས། དེ་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ནས་བརྩོན་པས་དགྲ་བཅོམ་པའི་གོ་འཕང་ཐོབ་སྟེ། གཏམ་དེ་མགོན་མེད་ཟས་སྦྱིན་གྱིས་ཐོས་པས་རབ་ཏུ་དགའ་ནས་དེའི་རྐང་པ་ལ་ཕྱག་བྱས་ཤིང་མངོན་པར་མཆོད་པར་གྱུར་ཏོ། །དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། འདི་ཉིད་སྔོན་སངས་རྒྱས་འོད་སྲུང་གི་དུས་སུ་ཁྱིམ་བདག་ཅིག་ཏུ་གྱུར་ཏེ་དེས་ཁྱིམ་བདག་ཆུ་སྟོད་ཟིལ་གྱིས་གནོན་པར་འདོད་ཀྱང་མནན་མ་ནུས་ཏེ། རབ་ཏུ་བྱུང་བས་དེ་ཟིལ་གྱིས་མནན་ཅིང༌། ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཁར་སྨོན་ལམ་བཏབ་པའི་འབྲས་བུར་གསུངས་སོ། །
༈ ཡང་མཉན་ཡོད་ན་བཞུགས་པའི་ཚེ། འཕགས་སྐྱེས་པོས་ཤཱཀྱ་རྣམས་ཁ་བཏགས་པ་དེའི་ཚེ་ཀུན་དགའ་བོའི་སྲིང་མོའི་བུ་གཉིས་ཕ་མ་དང་བྲལ་ཏེ་འཁྱམས་པ་ལས་མཐར་གྱིས་རྒྱལ་བྱེད་ཀྱི་ཚལ་དུ་ཕྱིན་ནས་ཀུན་དགའ་བོ་ལ་ཇི་ལྟར་གྱུར་པའི་གཏམ་སྨྲས་པས་ཀུན་དགའ་བོ་ཤིན་ཏུ་ཡི་མུག་སྟེ་བཅོམ་ལྡན་འདས་ཀྱིས་དད་པས་བྱིན་པ་ཆུད་གསོན་པར་མི་བྱའོ་ཞེས་གསུངས་ན་བདག་གིས་འདི་གཉིས་ཇི་ལྟར་བསྐྱང་བར་བྱ་སྙམ་པ་ན། དགེ་སློང་རྣམས་ཀྱིས་དེའི་རྒྱུ་དྲིས་ནས་སྨྲས་པ། ཕན་འདོགས་པ་ལ་སྦྱིན་པར་བྱའོ་ཞེས་སངས་རྒྱས་ཀྱིས་མ་གསུངས་སམ། འདི་གཉིས་ཀྱིས་ཀྱང་བདག་ཅག་ལ་ལྷུང་བཟེད་ཀྱི་བྱ་བཏའ་དང༌། མེ་ཏོག་དང་འབྲས་བུ་རྣམས་ཀྱིས་ཕན་ཐོགས་པར་འགྱུར་རོ་ཞེས་བྱས་ཏེ། དགེ་སློང་རྣམས་ཀྱིས་ཀྱང་ཁ་ཟས་ཅུང་ཟད་ཙམ་དག་ཁྱེར་ཏེ་འོང་ཞིང་དེ་གཉིས་ལ་སྦྱིན་པར་བྱེད་ཅིང༌། ཀུན་དགའ་བོས་ནི་བསོད་སྙོམས་བླངས་པའི་ཕྱེད་དེ་གཉིས་ལ་བྱིན། ཕྱེད་རང་གིས་གསོལ་བས་རྒྱུ་དེས་ཤིན་ཏུ་ཉམ་ཆུང་ཞིང་རིད་པར་གྱུར་ཏོ། །དེར་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱེའུ་འདི་གཉིས་རབ་ཏུ་འབྱུང་ངམ། གསོལ་པ། རབ་ཏུ་འབྱུང་ལགས་སོ༑ ༑དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་དེའི་ཕྱིར་དགེ་འདུན་གྱི་ཟས་ནི་རབ་ཏུ་འབྱུང་བ་ལ་ལྟོས་པར་ངས་གནང་ངོ༌། །ཅི་རིགས་པའི་ལས་ལྷུང་བཟེད་ཀྱི་བྱ་བཏའ་དང༌། མེ་ཏོག་དང༌། འབྲས་བུ་དང༌། སོ་ཤིང་རྣམས་ཀྱང་འབུལ་དུ་ཆུག་ཅིག་ཅེས་དགེ་འདུན་གྱི་ཟས་གནང་སྟེ། དེ་གཉིས་ཀྱིས་ཀྱང་ཟ་བཞིན་བག་ཡངས་སུ་གནས་པ་ན། བཅོམ་ལྡན་འདས་ཀྱིས་ཀུན་དགའ་བོ་ལ། ཁྱེའུ་འདི་གཉིས་རབ་ཏུ་འབྱུང་ངོ་ཞེ་ན་ཅིའི་ཕྱིར་རབ་ཏུ་མི་འབྱུང་གསོལ་པ། རབ་ཏུ་འབྱུང་ལགས་སོ། །བཀའ་སྩལ་པ། འོ་ན་རབ་ཏུ་འབྱུང་ན་ཅི་ཉེས། གསོལ་པ། བཅོམ་ལྡན་འདས་ཀྱིས་གང་ཟག་ལོ་བཅོ་ལྔ་མ་ལོན་པ་རབ་ཏུ་འབྱུང་བར་མི་བྱ་བསྙེན་པར་རྫོགས་པར་མི་བྱ་ཞེས་བཀའ་སྩལ་ཏེ། འདི་གཉིས་ལོ་བདུན་ལས་མ་ལགས་ན། བདག་གིས་འདི་གཉིས་ཇི་ལྟར་རབ་ཏུ་འབྱུང་ལགས། བཀའ་སྩལ་པ། འདི་གཉིས་ཀྱིས་དགེ་འདུན་ཀྱི་ཁ་ཟས་བཤམས་པ་ལས་བྱ་རོག་སྐྲོད་ནུས་སམ། བཅོམ་ལྡན་འདས་རྔོ་ཐོགས་ལགས་སོ། །བཀའ་སྩལ་པ། དེ་བས་ན་ལོ་བདུན་ལོན་པ་བྱ་རོག་སྐྲོད་ནུས་པ་རབ་ཏུ་འབྱུང་བར་ངས་གནང་གིས་རབ་ཏུ་ཕྱུངས་ཤིག དེ་ནས་ཀུན་དགའ་བོས་ཁྱེའུ་དེ་གཉིས་རབ་ཏུ་ཕྱུང་སྟེ་ཁ་ཏོན་སློབ་ཏུ་བཅུག་པ་ན་ཀུན་དགའ་བོ་ནི་གཉེན་ལ་བྱམས་པས་ནན་ཏུར་གྱིས་ཚར་གཅོད་མི་བཟོད་པས་དེ་གཉིས་ཀྱིས་གཉིད་དང་བྲེ་མོའི་གཏམ་སོགས་ལ་གཡེངས་ནས་ཇི་བཞིན་དུ་ཀློག་པར་མི་བྱེད་དོ། །དེ་ནས་དེ་གཉིས་འཕགས་པ་མོང་འགལ་གྱི་བུ་ཆེན་པོ་ལ་གཏད་ཀྱང༌། དེ་ཡང་དེས་ཤིང་འགྲོགས་ན་བདེ་བས་དེའི་རྒྱུས་ལོན་ནས་ཇི་བཞིན་པར་སློབ་པར་མི་བྱེད་དོ། །དེར་དེ་གཉིས་སྐྱོ་བ་བསྐྱེད་པའི་ཕྱིར། མོང་འགལ་བུས་སེམས་ཅན་དམྱལ་བ་ཞིག་སྤྲུལ་ནས་དེ་གཉིས་ལ་བསྟན་པས། དེར་ལྕགས་སྣོད་སྟོང་པ་ཞིག་ཏུ་ཆུ་བཀོལ་ཞིང་མེ་འབུད་པ་མཐོང་ནས༑ དེའི་རྒྱུ་དྲིས་པ་ན། འདི་ནི་ཀུན་དགའ་བོའི་ཚ་བོ་གཉིས་དད་པས་བྱིན་པ་ལ་ལོངས་སྤྱོད་ཅིང་ལེ་ལོ་ལ་གནས་པས་དེ་གཉིས་ཤི་བའི་འོག་ཏུ་འདིར་སྐྱེ་བར་འགྱུར་བས་དེའི་དོན་དུའོ་ཞེས་སྨྲས་པས། དེ་གཉིས་ཤིན་ཏུ་སྐྲག་སྟེ་ཕྱིན་ཤིན་ཏུ་བརྩོན་པར་བྱེད་ཀྱང༌། སེམས་ཅན་དམྱལ་བའི་སྡུག་བསྔལ་དེ་སྔ་དྲོ་དྲན་ན་དེའི་ཉིན་པར་ཟན་ཟ་མི་ནུས་ཤིང༌། ཕྱི་དྲོ་དྲན་ན་ཅི་ཟོས་པ་ཐམས་ཅད་སྐྱུག་པར་གྱུར་པས། རྒྱུ་དེས་ཤིན་ཏུ་ཉམ་ཆུང་བར་གྱུར་ནས་བརྩོན་པའི་མཐུ་མེད་པར་གྱུར་ཏོ། །དེར་སྤྲོ་བ་བསྐྱེད་པའི་ཕྱིར་ཡང་ལྷ་གནས་ཀྱི་བཀོད་པ་སྤྲུལ་ཏེ་བསྟན་པས། དེ་གཉིས་བལྟར་ཕྱིན་པ་ན། གནས་དེར་སེང་གེའི་ཁྲི་སྟོང་པ་གཉིས་ལྷ་ཡི་བུ་མོ་མང་པོས་བསྐོར་ཞིང་འདུག་པ་མཐོང་བས་དེའི་རྒྱུ་དྲིས་པ་ན། འདི་ནི་ཀུན་དགའ་བོའི་ཚ་བོ་གཉིས་རབ་ཏུ་བྱུང་ནས་བརྩོན་འགྲུས་བརྩམས་པས་ཚེ་འཕོས་ནས་ལྷ་ཡུལ་དུ་སྐྱེ་བར་འགྱུར་པས་དེའི་ཁྲི་ཡིན་ནོ་སྨྲས་པས། དེ་གཉིས་རབ་ཏུ་དགའ་སྟེ་ལྷག་པར་ཡང་བརྩོན་འགྲུས་རྩོམ་པར་བྱེད་དོ། །དེ་ནས་ཕྱིས་ཞིག་ན་འཁོར་ལོ་ལྟར་བསྡུས་པའི་མདོ་བརྩམས་ཏེ་དེ་གཉིས་ཀྱིས་ཐོས་པས། འཁོར་བ་ན་འཁོར་ཕན་ཆད་ཟོ་ཆུན་རྒྱུད་མོའི་འཁྲུལ་འཁོར་བཞིན་དུ་ཡང་དང་ཡང་དུ་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་དང༌༑ ལྷ་དང་མིར་འཁོར་དགོས་པས་ན་བདག་ཅག་གཉིས་ལྷ་དང་མིར་སྐྱེས་ཀྱང་དགོས་པ་མེད་པས་དངོས་པོ་མེད་པ་ཉིད་དུ་བརྩོན་འགྲུས་བརྩམ་པར་བྱའོ་སྙམ་མོ། །དེ་ནས་མོང་འགལ་གྱི་བུ་ཆེན་པོས་དེ་གཉིས་ཀྱི་དབང་པོ་དུལ་བར་རིག་ནས་ལུང་ཕོག་པས་དགྲ་བཅོམ་པའི་གོ་འཕང་མངོན་དུ་བྱས་ཏེ། དེ་གཉིས་ཀྱིས་རྫུ་འཕྲུལ་གྱིས་གནས་ཐ་དད་པ་ནས་མེ་ཏོག་དང་འབྲས་བུ་རྣམས་བླངས་ཏེ་དགེ་འདུན་ལ་འབུལ་བར་བྱེད་དོ། །དེར་དགེ་སློང་རྒན་པོ་དག་གིས་མཐོང་ནས་རང་ཉིད་ལ་སྐྱོ་བ་སྐྱེས་ཏེ། ལོ་བདུན་པ་འདི་གཉིས་ཀྱིས་ཀྱང་ཡོན་ཏན་འདི་ལྟ་བུ་ཐོབ་ན། བདག་ཅག་སྐྲའི་མདོག་ལན་གསུམ་གྱི་བར་དུ་འགྱུར་ཡང་ཡོན་ཏན་གྱི་ཁྱད་པར་ཅི་ཡང་མ་ཐོབ་བོ་སྙམ་སྟེ་སྐྱོ་བར་གྱུར་ནས་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་དེ་གཉིས་ཀྱི་ལས་ཀྱི་རྒྱུ་ཞུས་པ་ན། སྔོན་གྱི་སྨོན་ལམ་གྱིས་དབང་ལས་གྱུར་ཏེ། ཡང་དག་པར་རྫོགས་པའི་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ་མཛའ་སྡེ་ལྔ་བརྒྱ་ཙམ་སྐྱེད་མོས་ཚལ་དུ་སོང་སྟེ་རྩེ་ཞིང་དགའ་མགུར་སྤྱོད་པ་ལས། རྒྱང་རིང་མོ་ཞིག་ནས་སངས་རྒྱས་འོད་སྲུང་བྱོན་པ་མཐོང་སྟེ། དེ་དག་གིས་ད་ལྟར་སངས་རྒྱས་འཇིག་རྟེན་དུ་བྱོན་པས་འཛམ་བུའི་གླིང་དགྲ་བཅོམ་པས་གང་ཞིང་འདུག་པས༑ བདག་ཅག་ད་ལྟར་འབྱུང་བ་གཞོན་པས་ཁྱིམ་ལ་གནས་ཏེ་འདོད་པ་རྣམས་ལོངས་སྤྱོད་ལ། ཕྱིས་རྒས་པར་གྱུར་པའི་ཚེ་རབ་ཏུ་བྱུང་བས་ཆོག་གིས་དེ་ལྟར་བྱའོ་ཞེས་སྨྲས་ཏེ་གནས་པ་ལས། དེ་དག་གཡེངས་པ་སྣ་ཚོགས་ཀྱིས་ཁྱེར་དེ་གདོད་རབ་ཏུ་བྱུང་ངོ་སྙམ་པའི་ངང་དེར་ཚེ་ཟད་ནས་གཞན་ཐམས་ཅད་ཤི་འཕོས་ཏེ། ཤུལ་དུ་གཉིས་ཁོ་ན་ལུས་པ་དང༌༑ དེ་གཉིས་ཀྱང་རྒས་ཤིང་འཁོགས་པར་གྱུར་པས་སེམས་སྐྱོ་སྟེ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང༌། བཅོམ་ལྡན་འདས་ཀྱིས་དགེ་སློང་གསར་བུས་དགེ་འདུན་གྱི་བསྙེན་བཀུར་གྱིས་ཤིག་ཅེས་བཀའ་སྩལ་པས། དེ་གཉིས་ཀྱིས་དགེ་འདུན་གྱི་གཡོག་བྱེད་པ་ལ་གཞན་དག་གིས་ཀྱང་རྒན་ཞུགས་ཞེས་བརྗོད་པར་བྱས་ཏེ། དེས་ཀྱང་ཡིད་མི་དགའ་སྟེ་བདག་གཉིས་གཞོན་ནུ་ནས་རབ་ཏུ་མ་བྱུང་བས་འདི་ལྟར་གྱུར་ཏོ་སྙམ་མོ། །དེ་ནས་དེ་གཉིས་ཀྱིས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་འཆི་ཀར་སྨོན་ལམ་དུ། སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པ་མངོན་དུ་བྱེད་པར་གྱུར་ཅིགགལ་ཏེ་དེས་བྱིས་པ་ཆུང་ཆེས་པར་རབ་ཏུ་བྱུང་བར་མི་བྱའོ། །ཞེས་བསླབ་པའི་གཞི་རྣམས་བཅས་པར་གྱུར་ན་ཡང་དེའི་ཚེ་བདག་གཉིས་ལ་བརྟེན་ནས་གནང་བར་གྱུར་ཅིག་ཅེས་བྱས་སོ། །དེའི་དུས་ཀྱིས་རྒན་ཞུགས་གཉིས་ནི་དགེ་ཚུལ་རབ་ཏུ་བྱུང་བ་འདི་གཉིས་ཏེ། དེའི་ཚེ་ཚངས་པར་སྤྱོད་ཅིང་སྨོན་ལམ་བཏབ་པའི་རྒྱུ་དེས། འདི་གཉིས་ལོ་བདུན་ལོན་པ་ན་ང་ཉིད་ཀྱི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པ་ཉིད་མངོན་དུ་བྱས་ནས་འདི་གཉིས་ཁོ་ན་ལ་བརྟེན་ཏེ། ལོ་བདུན་ལོན་པ་བྱ་རོག་སྐྲོད་ནུས་པ་རབ་ཏུ་འབྱུང་བར་ངས་གནང་ངོ་ཞེས་གསུངས། འདིས་ནི་ཆོས་ལ་ཕྱི་བཤོལ་དང་ལེ་ལོ་བགྱིས་པའི་ཉེས་དམིགས་དང་མྱུར་དུ་བརྩོན་འགྲུས་བརྩམས་པའི་ཕན་ཡོན་རྣམས་བསྟན་པ་ཡིན་ནོ། །
༈ ཡང་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་གཅིག་ལ་ཁྱེའུ་རོ་སྟོད་གཟུགས་བཟང་ཞིང་ལྟ་ན་སྡུག་པ་མཛེས་ལ། རོ་སྨད་ཡན་ལག་མ་ཚང་བ་ཞིག་བྱུང་བས་མིང་འཕྱེ་བོར་བཏགས། དེ་བཙས་པའི་ཚེ་ཁྱིམ་དེར་དོན་ཐམས་ཅད་གྲུབ་ཅིང་འབྱོར་པར་གྱུར་ཏེ། དེ་ཇི་ཙམ་ཆེར་སྐྱེས་པ་དེ་ཙམ་དུ་ཁྱིམ་བདག་དེའི་ཁྱིམ་འབྱོར་ཞིང་རྒྱས་པར་གྱུར་པས་ཁྱེའུ་འདི་ནི་དཔལ་ཡོན་ཅན་ཞིག་ཡིན་ཞེས་ཀུན་ཏུ་གྲགས་པར་གྱུར་པས། མཉན་ཡོད་ན་གནས་པའི་སྐྱེ་བོ་མང་པོ་དག་དུས་དུས་སུ་དེ་ལ་བལྟར་འགྲོ་ཞིང༌། དོན་ཅི་རྩོམ་པ་དེ་དག་ཐམས་ཅད་དེའི་མིང་གིས་རྩོམ་པར་བྱེད་དེ། དེས་དོན་རྣམས་གྲུབ་པར་གྱུར་པས་ལྷག་པར་ཡང་མཉན་དུ་ཡོད་པ་ཐོག་ཐག་ཏུ་གྲགས་པར་གྱུར་ཏོ། །དེ་ནས་དེས་ཡིག་རྩིས་དང་བརྟག་པ་བརྒྱད་སོགས་ལའང་ཤིན་ཏུ་བྱང་བར་བྱས་ཤིང། ཕྱིས་ཞིག་ན་དེ་རིན་པོ་ཆེའི་ཁྱོགས་ལ་ཞོན་ཏེ་སྐྱེ་བོ་ཕལ་མོ་ཆེས་གཡོག་བྱས་ནས། སྐྱེད་མོས་ཚལ་དུ་སོང་བ་ལས་སྐྱེ་བོ་མང་པོ་རྒྱལ་བྱེད་ཀྱིས་ཚལ་དུ་འགྲོ་བར་མཐོང་ནས་དེ་དག་ལ་གཏམ་དྲིས་པས། བཅོམ་ལྡན་འདས་བཞུགས་པར་ཐོས་ཏེ་དེར་ཕྱིན་པ་ན། རྒྱང་མ་ནས་མཚན་དཔེའི་སྐུ་མཆོག་མཐོང་བས་དགེ་སློང་བསམ་གཏན་ལ་གནས་པ་བས་ཆེས་ཁྱད་པར་དུ་འཕགས་པའི་དགའ་བདེའི་ཉམས་སྐྱེས་ཤིང་དྲུང་དུ་འཁོད་དེ་ཆོས་མཉན་པ་ན་བཅོམ་ལྡན་འདས་ཀྱིས་དེ་དང་མཐུན་པའི་ཆོས་བསྟན་པས་སྟན་དེ་ཉིད་དུ་བདེན་པ་མཐོང་ཞིང༌། ལུས་འདི་ལྟར་མ་གྱུར་ན་རབ་ཏུ་བྱུང་བ་ལ་སྙམ་པའི་མོད་ལ་ལུས་ཀྱིས་ཡན་ལག་རངས་པར་གྱུར་ཏོ། །དེར་སྟོན་པས་ཚུར་ཤོག་གིས་རབ་ཏུ་བྱུང་བ་ནས་དགྲ་བཅོམ་པའི་བར་དུ་གྱུར་ཏོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། འདི་ཉིད་དགེ་བསྙེན་མང་དུ་ཐོས་པ། རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲས་པ༑ དགེ་བསྙེན་གྱི་སྐྱེ་བོ་ཐམས་ཅད་ཀྱིས་བཀུར་སྟིར་བྱེད། བླ་མར་བྱེད། རི་མོར་བྱེད།མཆོད་པ་བྱེད་པ་ཞིག་ཏུ་གྱུར་ཏེ། དེའི་ཚེ་དགེ་བསྙེན་དེ་དག་གིས་དགེ་བསྙེན་དེ་ལས་ཆོས་ཉན་ཞིང་ཡོན་ཀརྵ་པ་ཎ་ལྔ་བརྒྱ་རེ་འབུལ་བར་བྱེད་ལ། དེས་ཀྱང་དགེ་འདུན་རྣམས་ལ་འབུལ་བར་བྱེད་དེ། དེ་ནས་ཕྱི་ཞིག་ན་དགེ་བསྙེན་དེ་དགེ་བསྙེན་གྱིས་སྡེ་ཚན་དེ་དག་དང་ལྷན་ཅིག་ཏུ་གཙུག་ལག་ཁང་དུ་དོང་ངོ༌། །དེའི་ཚེ་དགེ་སློང་གི་དགེ་འདུན་རྣམས་འདུལ་བའི་ཆོ་གའི་ལས་བྱ་བ་ཞིག་བྱུང་ནས་གཙུག་ལག་ཁང་སྐྱོང་གིས་དགེ་བསྙེན་ཐམས་ཅད་གཙུག་ལག་ཁང་གི་ཕྱི་རོལ་དུ་བསྐྲད་དེ། འདི་ཁྱེད་ཀྱིས་མཉན་པར་མ་བྱེད་ཅིག་ཅེས་བྱས་སོ༑ ༑དེ་ནས་དགེ་བསྙེན་སྡེ་ཚན་དེ་དག་གིས་དགེ་བསྙེན་དེ་ལ་སྨྲས་པ། དེ་ལྟར་བདག་ཅག་ནི་དགེ་སློང་རྣམས་ཀྱིས་བསྐྲད་དུ་རུང་ན་ཁྱོད་ལྟ་བུ་མང་དུ་ཐོས་པ། རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བ་ཡིན་ན་ཅི་སྟེ་བསྐྲད་ཅེས་ཟེར་ནས། དེ་དག་དེ་ལ་མཁས་པར་འཛིན་པ་གང་ཡིན་པ་དེ་མེད་པར་གྱུར་ཏོ། །དེ་ནས་དགེ་བསྙེན་དེ་གཞི་དེ་ལས་ཁྲོས་ཏེ༑ དགེ་སློང་རྣམས་ལ་སྨྲས་པ། ངས་ནི་འཕྱེ་བོ་ཁྲི་ལ་འདུག་པ་ཁྱེད་རྣམས་ལ་ཅི་རྙེད་པ་བསྒྲུབས་ཏེ་བྱིན་ན་ཁྱེད་ཀྱིས་བདག་གཅིག་པུ་ལ་མི་ཟེར་བར་མང་པོའི་ནང་དུ་དམའ་ཕབ་བོ་ཞེས་བྱས་སོ། །དེ་ནས་ཕྱིས་དགེ་བསྙེན་དེ་ཉིད་འགྱོད་པར་གྱུར་ནས་ཉེས་པ་ལ་ཉེས་སོ་ཞེས་བཤགས་ནས། སྦྱིན་པ་དག་སྦྱིན་བསོད་ནམས་དག་བྱས་ཏེ་ཚེ་གཅིག་ཏུ་སྐྱབས་སུ་འགྲོ་བ་དང་བསླབ་པའི་གཞི་རྣམས་བསྲུངས་ནས་འཆི་ཀར་སྨོན་ལམ་བཏབ་པ། ཀྱེ་མ་འདི་ལྟར་བདག་གིས་སེམས་ཅན་དག་པ་འདི་ལྟ་བུ་ལ་ཚིག་རྩུབ་སྨྲས་པའི་རྣམ་སྨིན་ཉམས་སུ་མི་མྱོང་ཞིང༌། གལ་ཏེ་མྱོང་ནའང་རབ་ཏུ་བྱུང་བའི་སེམས་བསྐྱེད་མ་ཐག་ཏུ་བདག་གི་བཀྲ་མི་ཤིས་པ་དེ་མེད་པར་གྱུར་ཏེ་བཀྲ་ཤིས་པར་གྱུར་ཅིག བདག་གིས་དཀོན་མཆོག་མཆོད་ཅིང་སྦྱིན་པ་གཏོང་བ་དང༌། སྐྱབས་འགྲོ་དང་བསླབ་གཞི་བསྲུངས་པའི་དགེ་བའི་རྩ་བ་འདིས་གང་དུ་སྐྱེ་བར་འགྱུར་བ་དེར་ཕྱུག་ཅིང་ནོར་མང་བ་དང༌། བདག་གི་མིང་འཇིག་རྟེན་པ་ཀུན་གྱིས་བཀྲ་ཤིས་པར་འཛིན་ཅིང༌། ཅི་བསམ་པ་དང་ཅི་འདོད་པ་དེ་དག་ཐམས་ཅད་འབྱོར་ཞིང་གྲུབ་པར་གྱུར་ཅིགཅེས་བྱས་སོ། །དེའི་ཚེ་དགེ་སློང་ལ་ཚིག་རྩུབ་སྨྲས་པའི་རྒྱུ་དེས་ཚེ་རབས་ལྔ་བརྒྱར་འཕྱེ་བོར་གྱུར་ལ། སྦྱིན་པ་དང་ཚུལ་ཁྲིམས་ཀྱི་འབྲས་བུ་སྨོན་པ་བཞིན་དུ་གང་དང་གང་དུ་སྐྱེས་པ་དེ་དང་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཏེ་འཇིག་རྟེན་ཐམས་ཅད་ཀྱི་བཀྲ་ཤིས་སུ་གྱུར་ནས། འདིར་ཡང་ང་མཉེས་པར་བྱས་ཏེ་མི་མཉེས་པར་མ་བྱས་ལ། རབ་ཏུ་འབྱུང་བའི་སེམས་བསྐྱེད་མ་ཐག་ཏུ་བཀྲ་མི་ཤིས་པ་མེད་པར་གྱུར་ཏེ། བཀྲ་ཤིས་པ་བྱུང་བར་གྱུར་ནས་ངའི་བསྟན་པ་ལ་རབ་ཏུ་བྱུང་སྟེ་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་དུ་བྱས་སོ་གསུངས། འདིས་ནི་ང་རྒྱལ་དང་ངག་བག་མེད་པའི་ཉེས་པ་དང༌། སྦྱིན་པ་དང་ཚུལ་ཁྲིམས་སོགས་ཀྱི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ནགས་ཁྲོད་གཅིག་ན་དྲངས་སྲོང་ལྔ་བརྒྱ་ཙམ་གནས་ཏེ་མི་ཡི་སྦྱིན་སྲེག་བྱེད་དོ། །བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་གཟིགས་ནས༌། མེ་ཐབ་ཐམས་ཅད་ཀྱི་ནང་དུ་སངས་རྒྱས་ཀྱི་ཞབས་རྗེས་མཐོང་ལ། དེ་ཕྱིན་ཆད་མེ་སྦར་མི་ནུས་པར་བྱིན་གྱིས་བརླབས་སོ། །དེར་དྲང་སྲོང་རྣམས་ཀྱིས་རྗེས་འདིའི་མཐུས་བདག་ཅག་གིས་མེ་སྦར་མ་ནུས་ཏེ། འདི་ནི་མཐུ་ཆེ་བས་ན་ལྷ་ཆེན་པོའི་རྗེས་ཡིན་ཡང་དག་གོ་སྙམ་སྟེ། ཞབས་རྗེས་དེ་ཉིད་ལ་བསྲེག་རྫས་ཕུལ་བས་སངས་རྒྱས་ཀྱི་མཐུས་མེ་རང་འབར་དུ་བྱུར་ཏེ་ཚངས་པའི་འཇིག་རྟེན་ལ་ཐུག་གི་བར་སོང་བས། དྲང་སྲོང་རྣམས་ཡ་མཚན་དུ་གྱུར་ཏེ་གནས་པ་ན་རྗེས་དེ་ལྟ་བུ་མེ་ཐབ་ཀྱི་དྲུང་ནས་རྒྱལ་བྱེད་ཀྱི་ཚལ་ལ་ཐུག་གི་བར་དུ་མཐོང་བར་མཛད་པ་ན། དྲང་སྲོང་རྣམས་ཀྱང་དེའི་རྗེས་བཅད་དེ་རྒྱལ་བྱེད་ཀྱི་ཚལ་དུ་སོང་ངོ༌། །དེར་བཅོམ་ལྡན་འདས་མཐོང་བས་ཤིན་ཏུ་དད་པ་ལ་ཡང་དག་པའི་ཆོས་གསུངས་པས་ཐམས་ཅད་ཀྱང་ཕྱིར་མི་འོང་བའི་འབྲས་བུ་ཐོབ། དེ་ནས་ཚུར་ཤོག་གིས་བསྙེན་པར་རྫོགས་ནས་མི་རིང་བར་དགྲ་བཅོམ་པའི་འབྲས་བུ་ཡང་མངོན་དུ་བྱས་སོ༑ ༑དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་ཆོ་འཕྲུལ་ཆེན་པོ་བསྟན་པ་དེའི་ཚེ་ས་ལ་ཞབས་རྗེས་བཞག་པས། དེའི་ཚེ་དྲང་སྲོང་ལྔ་བརྒྱ་སྟེང་གི་ནམ་མཁའ་ལ་འཕུར་ནས་འགྲོ་བ་ལ། ཞབས་རྗེས་ཀྱི་སྟེང་དུ་སོན་པ་ན་དེ་དག་འགྲོ་མ་ནུས་ཏེ་དེའི་རྒྱུ་རྟོག་པ་ན། ལྷ་ཞིག་གིས་བསྟན་པས་དེ་དག་ས་ལ་བབས་ཏེ་ཞབས་རྗེས་ལ་ཕྱག་བྱས་ཤིང་དེའི་རྗེས་བཅད་པས་སངས་རྒྱས་དང་མཇལ་ཏེ། དད་པས་རབ་ཏུ་བྱུང་ཞིང་ཚེ་གཅིག་ཚངས་པར་སྤྱད་ཀྱང་ཡོན་ཏན་གྱི་ཚོགས་མ་ཐོབ་ནས་འཆི་ཁར་སྨོན་ལམ་བཏབ་པའི་ལས་ཀྱི་རྒྱུ་དེས་ད་ལྟར་དགྲ་བཅོམ་པའི་བར་དུ་གྱུར་པར་གསུངས་སོ། །
༈ ཡང་བཅོམ་ལྡན་འདས་ཡུལ་མི་ཐི་ལ་ན། ལྷ་ཆེན་པོའི་ཨ་མྲའི་ཚལ་ན་བཞུགས་པའི་ཚེ་ཡུལ་དེའི་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་དང་ལྡན་པ་ཚོགས་ཅན་ཞེས་བྱ་བའི་ཆུང་མ་ལ་བུ་བྱད་ངན་པོ་ལོང་བ་ཞིག་བཙས་པས། ཕ་མ་གཉིས་མི་དགའ་བར་གྱུར་ནས༑ བུ་དེ་ནམ་སྲོས་སུ་ལམ་སྲང་དུ་བོར་ཏེ་ཁྱི་ལ་བྱིན་ནོ། །དེར་བཅོམ་ལྡན་འདས་ཀྱིས་ཁྱེའུ་དེ་ལུང་བསྟན་པའི་དུས་ལ་བབ་ཅིང་དེ་ལ་བརྟེན་ནས་སྐྱེ་བོ་མང་པོའི་དོན་འབྱུང་བར་གཟིགས་ཏེ། དེ་ནུབ་ཁྱིས་མི་ཟ་བར་བྱིན་གྱིས་བརླབས་ཏེ། ནང་པར་དགེ་སློང་གི་དགེ་འདུན་གྱི་འཁོར་གྱིས་བསྐོར་ཏེ་དེར་གཤེགས་པ་ན། སྔོན་གྱི་དགེ་རྩས་བསྐུལ་ཏེ་སྐྱེ་བོ་མང་པོ་དག་ཀྱང་འདུས་སོ། །དེར་བཅོམ་ལྡན་འདས་ཀྱིས་ཁྱེའུ་དེའི་སྔོན་གྱི་ལས་དྲན་ཅིང་སྨྲ་ཤེས་པར་བྱིན་གྱིས་བརླབས་ཏེ་བཀའ་སྩལ་པ། ཁྱེའུ་ཁྱོད་མི་སྡུག་པ་ཡིན་ནམ། བཅོམ་ལྡན་འདས་མི་སྡུག་པ་ལགས་སོ། །བཀའ་སྩལ་པ། ཉེས་པར་སྤྱོད་པའི་ལས་ཀྱི་འབྲས་བུ་རྣམ་པར་སྨིན་པ་མི་སྡུག་པ་ཉམས་སུ་མྱོང་བ་ཡོད་དམ། གསོལ་པ། ཉམས་སུ་མྱོང་བ་མཆིས་ལགས་སོ། །བཀའ་སྩལ་པ། ཁྱོད་ཀྱི་མི་དགེ་བའི་བཤེས་གཉེན་སུ་ཡིན། གསོལ་པ། རང་གི་སེམས་ལགས་སོ། །དེར་སྐྱེ་བོ་རྣམས་ཐེ་ཚོམ་དུ་གྱུར་པ་ན། ཀུན་དགའ་བོས་འདི་ཉིད་སུ་ལགས་ཞེས་གསོལ་བས། བཅོམ་ལྡན་འདས་ཀྱིས། འདི་ནི་མི་དགེའི་ལས་བྱེད་པ་སྟེ། སྔོན་བྱུང་བ་འདས་པའི་དུས་ན་ཡུལ་མི་ཐི་ལ་འདི་ཉིད་ན་རྒྱལ་པོ་མི་སྡུག་པ་ཞེས་བྱ་བ་ཞིག་བྱུང་སྟེ༑ དེ་ནི་ཕྲག་དོག་ཅན་དུ་གྱུར་ནས། རང་གི་བཙུན་མོའི་འཁོར་རྣམས་ལ་གཞན་གྱི་མིག་གིས་བལྟས་པ་ཙམ་ལའང་ཁྲོ་བར་གྱུར་ནས། དེའི་མིག་འབྱིན་པར་བྱེད་ཅིང༌། ཕྱིས་ཞིག་ན་དེ་སྐྱེད་མོས་ཚལ་དུ་སོང་བ་ན། རང་སངས་རྒྱས་ཞིག་དེར་བྱོན་པ་དང་འགྲིགས་ནས། བཙུན་མོའི་འཁོར་རྣམས་ཀྱིས་དེ་ལ་ཕྱག་བྱས་པས། རྒྱལ་པོ་དེ་ཁྲོས་ནས། འདིའི་མིག་ཕྱུངས་ཤིག་ཅེས་སྨྲས་པས། རང་སངས་རྒྱས་དེ་ཡང་སྔོན་གྱི་ལས་མྱོང་བར་གྱུར་པ་དེ་མངོན་སུམ་དུ་གྱུར་ནས་རྫུ་བ་ཡང་མ་དྲན་ན། འཕྲུལ་བ་ལྟ་ཅི་སྨོས། དེ་ནས་ཞབས་འབྲིང་བ་དེ་རྣམས་ཀྱིས་དེའི་མིག་གཉིས་ཕྱུང་བའི་འོག་ཏུ་རང་སངས་རྒྱས་དེ་འབར་བ་ལ་སོགས་པའི་ཆོ་འཕྲུལ་བསྟན་ནས་མྱ་ངན་ལས་འདས་སོ། །དེར་རྒྱལ་པོ་དེ་ཡང་འགྱོད་པར་གྱུར་ཏེ་དེའི་སྐུ་གདུང་ལ་མཆོད་པ་བྱས་ཤིང་སྨོན་ལམ་ཡང་བཏབ་བོ། །དེའི་དུས་ཀྱི་རྒྱལ་པོ་མི་སྡུག་པ་དེ་ནི་ལོང་བ་འདི་ཁོ་ན་ཏེ། དེས་རང་སངས་རྒྱས་ཀྱི་མིག་ཕྱུང་བ་དང༌། སེམས་ཅན་སྟོང་ཕྲག་དུ་མའི་མིག་མེད་པར་བྱས་པས། དེ་ལས་དེའི་རྣམ་སྨིན་གྱིས་སེམས་ཅན་དམྱལ་བ་ཆེན་པོའི་སྡུག་བསྔལ་མྱོང་ཞིང༌། དེ་ནས་ཀྱང་ཡི་དྭགས་ཀྱི་སྐྱེ་བ་ལྔ་བརྒྱ་དང༌། དུད་འགྲོའི་སྐྱེ་བ་ལྔ་བརྒྱ། མིའི་སྐྱེ་བ་ལྔ་བརྒྱ་སྟེ་དེ་ཐམས་ཅད་དུ་དམུས་ལོང་འབའ་ཞིག་ཏུ་གྱུར་ནས་སྡུག་བསྔལ་མྱོང་བར་གྱུར་ཏོ་གསུངས། ཡང་ཀུན་དགའ་བོས་སེམས་ཅན་འདི་སྡུག་བསྔལ་ལས་ནམ་ཐར་བར་འགྱུར་ཞུས་པས། མ་འོངས་པ་དུས་རིང་མོ་ཞིག་ན་སངས་རྒྱས་ཡིད་བཟང་ཞེས་བྱ་བ་འཇིག་རྟེན་དུ་འབྱོན་པར་འགྱུར་ལ། དེའི་བསྟན་པ་ལ་འདི་ཉིད་མིར་སྐྱེས་ཏེ། དབང་པོ་ཚང་བར་འགྱུར་ཞིང༌། རབ་ཏུ་བྱུང་ནས་དགྲ་བཅོམ་པ་ཐོབ་ནས་ཀྱང༌༑ ལས་ལས་སྐྱེས་པའི་བྱ་རོག་དག་ལྷགས་ནས་མིག་གཉིས་འབྱིན་པར་འགྱུར་ལ། དེ་གཞི་དེ་ལས་མྱ་ངན་ལས་འདའ་བར་འགྱུར་ཏེ། དེར་ལས་འདི་ལས་ཐར་བར་འགྱུར་རོ༑ ༑ཞེས་གསུངས་པས་སྐྱེ་བོ་ཕལ་ཆེ་སེམས་རབ་ཏུ་སྐྱོ་བར་གྱུར་པ་ལ། དེ་དང་མཐུན་པའི་ཆོས་བསྟན་པས་ཐེག་པ་གསུམ་གྱི་ལམ་ལ་ཡང་དག་པར་གཞོལ་བར་གྱུར་ཏོ། །འདིས་ནི་བུད་མེད་ཀྱི་ཕྱིར་གཞན་ལ་གནོད་པ་བགྱིས་པ་དང་སེམས་ཅན་གྱི་མིག་ཕྱུང་བའི་རྣམ་སྨིན་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། རི་ཁྲོད་ཅིག་ན་བྲམ་ཟེ་དབུལ་པོ་ཞིང་ལས་ཀྱིས་འཚོ་བ་ཞིག་ལ་བུ་འོད་སྲུང་ཞེས་བྱ་བ་ཞིག་ཡོད་པ་དེ་ཆེར་སྐྱེས་པ་ན། ཕ་དེས་ཞིང་ལས་བྱེད་པས་སྲོག་ཆགས་སྟོང་ཕྲག་དུ་མ་ཁ་འདོགས་པར་མཐོང་ནས་སེམས་སྐྱོ་སྟེ།སངས་རྒྱས་ཀྱི་སྤྱན་སྔར་རབ་ཏུ་བྱུང་འདོད་དེ་འོང་བའི་ལམ་དུ། གཅེར་བུ་པ་གཉེན་གྱི་བུ་དང་ཕྲད་པས། དགེ་སྦྱོང་གཽ་ཏ་མ་འདི་ཡིན་ནོ་སྙམ་སྟེ་དེའི་ཐད་དུ་རབ་ཏུ་བྱུང་བས་མིང་ཡང་གཅེར་བུ་པ་འོད་སྲུང་དང་རུས་གཅིག་པ་ཞེས་གྲགས་སོ། །དེ་ནས་ཕྱིས་ཞིག་ན་ཚེ་ཟད་པའི་རྟགས་མཐོང་ཏེ་ཞག་བདུན་ནས་འཆི་བར་ཤེས་ཏེ་མྱ་ངན་གྱིས་ནོན་པ་ན། དེ་ལ་དགའ་བའི་ལྷ་ཞིག་གིས་བཅོམ་ལྡན་འདས་ལ་བལྟ་བར་བསྐུལ་བས། དེ་རྒྱལ་པོའི་ཁབ་ནས་བྱུང་སྟེ༑ འོད་མའི་ཚལ་གྱིས་ལོགས་སུ་ཆས་པ་ལས། ལམ་ཕྱེད་ཙམ་དུ་སླེབ་པ་ན། དགེ་སློང་རྣམས་ནི་ངོ་ཚ་ཤེས་ཤིང་ཁྲེལ་ཡོད་པ་ཡིན་ལ། བདག་ནི་གཅེར་བུར་འདུག་པས་དེ་དག་དང་མངོན་སུམ་དུ་ཕྲད་པར་འགྲོ་མི་ནུས་སོ་སྙམ་སྟེ། དེ་ཉིད་དུ་འདུག་པ་ན་བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་དགོངས་ཏེ། དེར་གཤེགས་ནས་རྟེན་ཅིང་འབྲེལ་བར་འབྱུང་བའི་ཆོས་ཟབ་མོ་བསྟན་པས། དེས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་ཏེ་སྐྱབས་འགྲོ་དང་བསླབ་གཞི་རྣམས་ཀྱང་བླངས་སོ། །དེ་ནས་མི་རིང་བར་བ་དྲུས་མ་ཞིག་གིས་བརྡུངས་ཏེ་ཚེ་འཕོས་པ་ལས། དེ་འཆི་ཀར་དབང་པོ་རྣམས་དྭངས་ཤིང་བཞིན་གྱིས་མདོག་ཡོངས་སུ་དག་ལ་པགས་པའི་མདོག་དཀར་པོར་འདུག་གོ །དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་ན་བཀའ་སྩལ་པ། དགེ་སློང་དག་རིགས་ཀྱི་བུ་དེ་ནི་ནོར་དུ་གྱུར་པ་ཡིན་ཏེ། དེས་ངའི་ཆོས་ཀྱི་རྗེས་སུ་མཐུན་པའི་ཆོས་མངོན་པར་རྟོགས་པས་ན། དེས་ན་ང་ལ་གནོད་པ་མ་བྱས་ཀྱིས་དགེ་སློང་དག་རིགས་ཀྱི་བུ་དེས་ནི་འདི་ལྟ་སྟེ་ཆོས་ལ་ལྷག་པར་བྱ་བ་བྱས་ནས། མྱ་ངན་ལས་འདས་ཀྱིས། དེའི་རུས་བུ་ལ་རུས་བུའི་མཆོད་པ་གྱིས་ཤིགཅེས་མཆོག་ཏུ་ལུང་བསྟན་པས། རྒྱལ་པོའི་ཁབ་དེར་ལྷ་རྣམས་ཀྱི་གཅེར་བུ་བ་འོད་སྲུང་དང་རུས་གཅིག་པ་མྱ་ངན་ལ་འདས་སོ་ཞེས་བསྒྲགས་སོ༑ ༑དེ་ཐོས་པ་དང་མུ་སྟེགས་བྱེད་རྣམས་དགའ་སྟེ་ལམ་སྲང་རྣམས་སུ་བ་དན་སྒྲེང་ཞིང༌།དགེ་སྦྱོང་གཽ་ཏ་མ་ན་རེ་ངའི་ཆོས་འདུལ་བ་འབའ་ཞིག་ལ་ཐར་པ་ཡོད་ཀྱི་གཞན་ལ་མེད་དོ་ཞེ་ན། ངེད་ཀྱི་ཚངས་པ་མཚུངས་པར་སྤྱོད་པ་འདི་ཡང་ཡོངས་སུ་མྱ་ངན་ལས་འདས་སོ་ཞེས་ལྷ་རྣམས་ཀྱིས་སྒྲོགས་པར་བྱེད་དོ་ཞེས་རུས་བུ་མཆོད་པར་སོང་བས་དགེ་སློང་རྣམས་དང་འདོད་པ་མི་མཐུན་པར་གྱུར་ནས། སུའི་ཚངས་པ་མཚུངས་པར་སྤྱོད་པ་ཡིན་པ་ལྷ་རྣམས་ལ་འདྲི་བར་བྱས་པས། ལྷ་རྣམས་ཀྱིས་འདི་ནི་དགེ་སློང་རྣམས་ཀྱི་ཚངས་པ་མཚུངས་པར་སྤྱོད་པ་ཡིན་ཏེ། འདིས་བཅོམ་ལྡན་འདས་ལས་ཆོས་རྟོགས་ནས་དེས་ན་བར་མ་དོར་མྱ་ངན་ལས་འདས་པར་གྱུར་ཏོ། །ཞེས་སྨྲས་པ་ཀུན་ཏུ་རྒྱུ་རྣམས་སྐྱེངས་པར་གྱུར་ཏོ། །དེར་དགེ་སློང་རྣམས་ཀྱིས་དེའི་རུས་བུུ་ལ་མཆོད་པ་བྱས་ཤིང༌། དེའི་ལས་ཀྱི་རྒྱུ་ཞུས་པས། སྔོན་སངས་རྒྱས་འོད་སྲུང་གི་བསྟན་པ་ལ། འདི་ཉིད་བྲམ་ཟེའི་ཁྱེའུ་ཞིག་ཏུ་གྱུར་ནས་སྐྱབས་འགྲོ་དང་བསླབ་གཞི་བླངས་ནས་འཆི་ཀར་སྨོན་ལམ་བཏབ་པའི་འབྲས་བུར་གསུངས་སོ༑ ༑
༈ ཡང་སྟོན་པ་མཉན་ཡོད་ན་བཞུགས་པའི་ཚེ་རིའི་སུལ་ཞིག་ན་དྲང་སྲོང་འཁོར་ཁྲི་ཉིས་སྟོང་ཡོད་པ་ཞིག་གནས་ཏེ། དྲང་སྲོང་དེ་ནི་བསྟན་བཅོས་ཐམས་ཅད་ཀྱི་མཐར་ཕྱིན་པ༑ རྫུ་འཕྲུལ་ཆེ་ཞིང་མཐུ་ཆེ་བ་ཞིག་སྟེ་དེས་བྲམ་ཟེ་ཁྲི་ཉིས་སྟོང་པོ་དེ་དག་བསམ་གཏན་བཞི་དང༌། མངོན་པར་ཤེས་པ་ལྔ་ལ་བཀོད་དོ། །ནམ་ཞིག་གི་ཚེ་བཅོམ་ལྡན་འདས་འཁོར་ལྔ་བརྒྱ་དང་བཅས་ཏེ་མཚོ་མ་དྲོས་པ་ནས་རྒྱལ་བྱེད་ཀྱི་ཚལ་དུ་ནམ་མཁའ་ལས་གཤེགས་པར་མཐོང་ནས། དྲང་སྲོང་རྣམས་མངོན་པར་དགའ་སྟེ་ཕྱི་བཞིན་དུ་འབྲང་སྟེ། རྒྱལ་བྱེད་ཀྱི་ཚལ་དུ་ཞུགས་ནས་སྟོན་པའི་སྤྱན་སྔར་ཆོས་མཉན་པའི་ཕྱིར་འཁོད་པ་ན། བཅོམ་ལྡན་འདས་ཀྱིས་མཐུན་པའི་ཆོས་བསྟན་པས། དྲང་སྲོང་ཁྲི་ཉིས་སྟོང་པོ་ནི་སྟན་དེ་ལ་འཁོད་བཞིན་དུ་ཕྱིར་མི་འོང་གིས་འབྲས་བུ་མངོན་དུ་བྱས་ལ། དྲང་སྲོང་གཙོ་བོ་དེ་ནི་ཐོས་པས་དྲེགས་ཏེ་ཅི་ཡང་མ་ཐོབ་བོ། །དེར་དྲང་སྲོང་ཁྲི་ཉིས་སྟོང་པོ་ཚུར་ཤོག་གི་བསྙེན་པར་རྫོགས་ཏེ་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དྲང་སྲོང་གཙོ་བོ་དེ་ནི་རབ་ཏུ་བྱུང་ཡང་ཅི་ཡང་མ་ཐོབ་སྟེ། དེ་ཐོས་པ་ལ་ཞུགས་པས་རིང་པོར་མ་ལོན་པར་སྡེ་སྣོད་གསུམ་ལོབས་ནས་རིག་པ་དང་གྲོལ་བའི་སྤོབས་པ་ཅན་དུ་གྱུར་ནས་སེམས་ཅན་སྟོང་ཕྲག་དུ་མ་ལ་ཆོས་སྟོན་པར་བྱེད་པ་ལས། ཕྱིས་ཞིག་ན་བདག་གི་གྲོགས་པོ་རྣམས་ཀྱིས་ནི་དགྲ་བཅོམ་པ་ཐོབ་ལ་བདག་གིས་ནི་ཅི་ཡང་མ་ཐོབ་བོ་སྙམ་དུ་སྐྱོ་སྟེ་ཆོས་སྟོན་པ་ལ་སྤྲོ་བ་མེད་པར་གྱུར་ཏེ། དོན་ལ་སེམས་ཤིང་རབ་ཏུ་བརྩོན་པ། མཐར་གྱིས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ། བཙུན་པ་དྲང་སྲོང་དེ་ཐོས་པའི་རྒྱགས་པས་དྲེགས་ནས་ཅི་ཡང་མ་ཐོབ་ལ། སླད་ཀྱི་ཐོས་པ་དེ་ཉིད་སེམས་པ་དང༌། འཇལ་བ་དང༌། ཉེ་བར་བརྟགས་པས་ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཐོབ་པ་ལ་གཟིགས།བཀའ་སྩལ་པ། ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ན་ཡང་འདི་ཉིད་བྲམ་ཟེ་འོད་སྲུང་གཙོ་བོ་ཞེས་བྱ་བར་གྱུར་ཏེ། དེ་རི་སུལ་ཞིག་ན་དྲང་སྲོང་འཁོར་ཁྲི་ཉིས་སྟོང་ཡོད་པ་ཞིག་གི་ཐད་དུ་རབ་ཏུ་བྱུང་ཞིང་བསྟན་བཅོས་ཐམས་ཅད་ཁོང་དུ་ཆུད་པར་བྱས་སོ༑ ༑དེ་ནས་ཕྱིས་ཞིག་ན་དྲང་སྲོང་གཙོ་བོ་དེ་འདས་ནས། དེའི་འཁོར་བྲམ་ཟེའི་ཁྱེའུ་ཁྲི་ཉིས་སྟོང་པོ་མྱ་ངན་གྱིས་ནོན་པ་ན། དེ་ཐམས་ཅད་འོད་སྲུང་གཙོ་བོས་བསྐྱངས་ཏེ་དེ་དག་ལ་ཡིད་བྱེད་ཀྱི་ལུང་ཕོག་པས། དེ་ཐམས་ཅད་ཀྱིས་བསམ་གཏན་བཞི་དང༌། མངོན་ཤེས་ལྔ་བསྐྱེད་དོ། །དེ་ནས་ཕྱི་ཞིག་ན་འོད་སྲུང་གཙོ་བོས་བསམ་པ་བདག་གི་སློབ་མ་འདི་རྣམས་ཀྱིས་ནི་བདག་གི་ཡིད་ལ་བྱེད་པས་ཆོས་འདི་ལྟ་བུ་རྟོགས་པར་གྱུར་ལ། བདག་ནི་ཐོས་པའི་རྒྱགས་པས་དྲེགས་པས་ཅི་ཡང་མ་ཐོབ་ན། བདག་ལ་ཐོས་པ་འདི་ཅི་དགོས་སྙམ་ནས། ངེས་ཀྱང་སེམས་པ་དང༌། འཇལ་བ་དང༌། ཉེ་བར་བརྟགས་པས་བསམ་གཏན་བཞི་དང༌། མངོན་ཤེས་ལྔ་བསྐྱེད་དེ་དེའི་ཚེ་ཡང་ཐོས་པས་དྲེགས་ནས་ཅིའང་མ་ཐོབ་པ་ལ། ཕྱིས་ཐོས་དོན་སེམས་པས་བསམ་གཏན་དང་མངོན་ཤེས་བསྐྱེད་པར་གསུངས་སོ། །དེར་དགེ་སློང་རྣམས་ཀྱིས་དྲང་སྲོང་དེ་རྣམས་ཀྱི་ལས་ཀྱི་རྒྱུ་ཞུས་པ་ན། དེ་ནི་སྨོན་ལམ་གྱི་དབང་གིས་ཏེ། སྔོན་བསྐལ་པ་བཟང་པོ་འདིའི་སྐྱེ་དགུ་རྣམས་ཚེ་ལོ་བཞི་ཁྲི་ཐུབ་པའི་དུས་སུ་སངས་རྒྱས་འཁོར་བ་འཇིག་འཇིག་རྟེན་དུ་བྱོན་ནས་སྐུ་མྱ་ངན་ལས་འདས་པའི་སྐུ་གདུང་ལ་རྒྱལ་པོ་མཛེས་ལྡན་གྱིས་མཆོད་རྟེན་བཞེངས་ཏེ་དུས་སྟོན་གྱི་མཆོད་པ་བཙུགས་པ་ན། རི་ཁྲོད་ཀྱི་རྒྱལ་པོ་འཁོར་ཁྲི་ཉིས་སྟོང་དང་ལྡན་པ་ཞིག་གིས་ཀྱང་མངོན་པར་མཆོད་ནས། སྟོན་པ་འདི་འདྲ་བའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པ་ཐོབ་པར་གྱུར་ཅིག་བྱས་སོ། །འཁོར་རྣམས་ཀྱིས་ཀྱང༌། བདག་ཅག་རྣམས་ཀྱང་ཁྱོད་ལ་བརྟེན་ནས་སྟོན་པ་འདི་འདྲ་བ་མཉེས་པར་བྱས་ཏེ༑ དགྲ་བཅོམ་པ་ཉིད་མངོན་དུ་བྱེད་པར་གྱུར་ཅིག་ཅེས་སྨོན་ལམ་བྱས་སོ། །དེའི་དུས་ཀྱི་རྒྱལ་པོ་ནི་དྲང་སྲོང་འདི་ཉིད་ཡིན་ལ། འཁོར་ཁྲི་ཉིས་སྟོང་པོ་ནི་བྲམ་ཟེའི་ཁྱེའུ་འདི་རྣམས་ཡིན་ལ། གཞན་ཡང་འདི་ཐམས་ཅད་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་དབང་པོ་ཡོངས་སུ་སྨིན་པར་བྱས་པས་ད་ལྟར་དགྲ་བཅོམ་པ་ཉིད་མངོན་དུ་བྱས་སོ་གསུངས་སོ༑ ༑འདིས་ནི་ཐོས་པས་དྲེགས་པའི་ཉེས་དམིགས་དང༌། དོན་ལ་སེམས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། རྒྱལ་པོ་གཟུགས་ཅན་སྙིང་པོའི་གླང་པོ་ཆེའི་བླ། གླང་ཆེན་སྙིང་པོ་ཞེས་བྱ་བའི་བུ་ནག་པ་གླང་ཆེན་གནས་ཞེས་བྱ་བ་ཕྱུག་ཅིང་ནོར་མང་ལ་བཟོ་དང་སྒྱུ་རྩལ་གྱི་རིགས་ཐམས་ཅད་ལ་བྱང་བར་བྱས་པ་ཞིག་ཡོད་པ་དེ༑ ཕ་མ་ཤི་བའི་འོག་ཏུ་རྒྱལ་པོ་གཟུགས་ཅན་སྙིང་པོས་གླང་པོ་ཆེའི་བླར་བསྐོས་ཏེ། ཕའི་ལས་ཐབས་དེ་ཉིད་བྱིན་ཅིང༌། ཆུང་མ་དང་བཅས་ཏེ་ཁྱིམ་དུ་དགའ་མགུར་སྤྱོད་པ་ལས། ཕྱིས་སངས་རྒྱས་ཀྱི་བསྟན་པ་ལ་དད་པ་རྙེད་ནས་རབ་ཏུ་བྱུང་ཞིང༌། སྡེ་སྣོད་གསུམ་བསླབས་ཏེ༑ རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བར་གྱུར་ཅིང་བསམ་གཟུགས་ཀྱི་ཏིང་ངེ་འཛིན་རྣམས་ཀྱང་བསྐྱེད་ནས། འཁོར་སློབ་མ་ལྔ་བརྒྱ་ཙམ་བསྡུས་ཏེ་ལྗོངས་རྒྱུ་བ་ལས་མཐར་གྱིས་རྒྱལ་པོའི་ཁབ་ཏུ་རང་གི་ཁྱིམ་དང་ཉེ་བར་ཕྱིན་པ་ན། སྔར་ཁྱིམ་ན་གནས་པའི་ཆུང་མ་དེས་ཁྱིམ་དུ་སྤྱན་དྲངས་ནས། དེའི་རྒྱུད་བརྟགས་པས་དེས་འཕགས་པའི་ཆོས་མ་ཐོབ་པར་རིག་ནས་ཐབས་སྣ་ཚོགས་པས་འཁོར་རྣམས་དང་ཕྲལ་ནས་གཅིག་པུར་གྱུར་པ་ན། ངན་གཡོས་བསླུས་ཏེ་དེས་ཀྱང་བསླབ་གཞི་ཕུལ་ཏེ་ཁྱིམ་དུ་གནས་པར་གྱུར་ཏོ། །དོན་དེ་དགེ་སློང་རྣམས་ཀྱིས་ཐོས་ནས་བཅོམ་ལྡན་འདས་ལ་གསོལ་པས། བཀའ་སྩལ་པ༑ དགེ་སློང་དག་རིགས་ཀྱི་བུ་དེ་ནི་ཡུན་རིང་དུ་ཁྱིམ་ན་མི་གནས་ཏེ། དེ་ནི་ཡང་ངའི་བསྟན་པ་ལ་རབ་ཏུ་བྱུང་ནས། ཉོན་མོངས་པ་ཐམས་ཅད་སྤངས་ཏེ། དགྲ་བཅོམ་པ་ཉིད་མངོན་དུ་བྱེད་པར་འགྱུར་རོ་གསུངས། དེ་ནས་ཕྱི་ཞིག་ན་ནག་པ་གླང་ཆེན་གནས་དེ་ཉིད་འདུལ་བའི་དུས་ལ་བབ་པར་གཟིགས་ནས། བཅོམ་ལྡན་འདས་ཀྱིས་རྒྱལ་པོའི་ཁབ་ནས་བསོད་སྙོམས་བཞེས་ཏེ་ཚུར་ཕེབས་པའི་ལམ་ཀར་དེའི་སྒོ་དྲུང་དུ་བྱོན་ནས་ནག་པ་གླང་ཆེན་གནས་ལ༑ ཁྱོད་ཁྱིམ་ན་གནས་པ་ཐོངས་ལ་ཚུར་ཤོགཡང་ངའི་ཐད་དུ་རབ་ཏུ་ཕྱུངས་ཤིག་ཅེས་བཀའ་སྩལ་ཏོ། །འདི་ལྟར་བཅོམ་ལྡན་འདས་ཀྱིས་ནི། སྐུ་ཚེ་སྔ་མ་རྣམས་སུ་བླ་མ་དང་བླ་མའི་གནས་ལྟ་བུར་གྱུར་པ་སུའི་ངག་ཀྱང་མ་བཅག་པས་ན། བཅོམ་ལྡན་འདས་ཀྱི་བཀའ་ཡང་སུས་ཀྱང་གཅོག་མི་ནུས་པས། ངེས་ཀྱང་བཀའ་བཞིན་དུ་འཚལ་ལོ་ཞེས་གསོལ་ཏེ་ཕྱི་བཞིན་དུ་འབྲངས་ནས་འོད་མའི་ཚལ་དུ་ཁྲིད་ནས་རབ་ཏུ་བྱུང་སྟེ་བསྙེན་པར་རྫོགས་ནས་ལུང་ཕོག་པ་དང༌། བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པས། སྔོན་རི་ཁྲོད་ཀྱི་གྲོང་ཞིག་ན། ཁྱིམ་བདག་ནག་པ་ཞེས་བྱ་བ་ཕྱུག་ཅིང་ནོར་མང་བ་ཞིག་མཆིས་པ་དེ་སྐྱེད་མོས་ཚལ་དུ་རྩེ་བ་ན། རང་སངས་རྒྱས་ཞིག་བསོད་སྙོམས་ལ་བྱོན་པ་དང་འཕྲད་ནས་དད་པའི་སེམས་སྐྱེས་ཏེ་བསོད་སྙོམས་ཕུལ་ཞིང༌། རང་སངས་རྒྱས་དེ་བཞུགས་པའི་གནས་དྲིས་ཏེ་དུས་དང་དུས་སུ་བཤོས་ཕུལ་ཞིང་བསྙེན་བཀུར་གྱི་ཕྱིར་འགྲོ་བ་ལས། ཕྱིས་ཞིག་ནས་རབ་ཏུ་བྱུང་འདོད་ཀྱི་བློ་སྐྱེས་ཏེ། རང་སངས་རྒྱས་དེ་ལས་རབ་ཏུ་བྱུང་བར་གསོལ་བ་གདབ་པས། དེས་སྨྲས་པ། དེ་ནི་རབ་ཏུ་བྱུང་བར་མི་བྱེད་དོ། །དྲང་སྲོང་རྣམས་ཀྱི་ཐད་དུ་སོངས་ཤིག དེ་ནས་དེས་ཁྱིམ་བཏང་སྟེ་དྲང་སྲོང་རྣམས་ཀྱི་ནང་དུ་རབ་ཏུ་བྱུང་སྟེ་བསམ་གཏན་བཞི་དང་མངོན་ཤེས་ལྔ་ཡང་བསྐྱེད་དོ། །དེ་ནས་དེས་སྔོན་གྱི་རང་སངས་རྒྱས་ལ་བསྙེན་བཀུར་བྱ་བར་འདོད་ནས་སོང་བ་དང་དེ་ཉིད་མྱ་ངན་ལས་འདས་ཟིན་པས་དེའི་སྐུ་གདུང་ལ་མཆོད་རྟེན་བརྩེགས་ནས་བཀུར་སྟི་བྱས་ཏེ་སྨོན་ལམ་བཏབ་བོ། །དེ་ནས་ཕྱི་ཞིག་ན་དེ་ཚེ་འཕོས་ཏེ་ཚངས་པའི་འཇིག་རྟེན་དུ་སྐྱེས་སོ། །དེའི་དུས་ཁྱིམ་བདག་ནག་པར་གྱུར་པ་གང་ཡིན་པ་དེ་ནི་འདི་ཉིད་ཡིན་ཏེ། དེའི་ཚེ་རང་སངས་རྒྱས་ལ་མཆོད་པས་ཕྱུག་ཅིང་ནོར་མང་བ་དང༌། སྨོན་ལམ་བཏབ་པས་སངས་རྒྱས་དང་ཕྲད་ཅིང་འབྲས་བུ་ཐོབ་པའི་བར་དུ་གྱུར་ཏོ། །གཞན་ཡང་སྔོན་འདས་པའི་དུས་གྲོང་ཁྱེར་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་པས་རྒྱལ་པོ་བྱེད་པའི་ཚེ། དེའི་མདུན་ན་འདོན་བྲམ་ཟེ་མེས་སྦྱིན་ཞེས་པའི་ཆུང་མ་ལ་ཁྱེའུ་གཉིས་བྱུང་སྟེ། དེ་གཉིས་གཅིག་མིང་ལ་མེ་བུ་དང༌༑ གཅིག་ལ་མེ་ལྕེ་ཞེས་བཏགས་སོ། །དེ་གཉིས་ཆེར་སྐྱེས་པ་ན་ཁྱིམ་བཏང་སྟེ་ནགས་སུ་སོང་བས་དེ་གཉིས་ཀྱི་བསམ་གཏན་བཞི་དང་མངོན་ཤེས་ལྔ་ཡང་གྲུབ་སྟེ་རང་གི་ཁྱིམ་དུ་ཕ་མ་ལ་བལྟར་ཕྱིན་པས། ཕ་མའང་ཤིན་ཏུ་དགའ་སྟེ་མངོན་པར་མཆོད་ནས་དེའི་སྐྱེད་མོའི་ཚལ་དུ་སྤྱིལ་པོ་བཅས་ཏེ་དྲང་སྲོང་དེ་གཉིས་འཁོད་པ་ན། རྒྱལ་པོ་ཚངས་བྱིན་ཡང་དད་ནས་སྤྱན་དྲངས་པས། དུས་དུས་སུ་དྲང་སྲོང་དེ་གཉིས་ནམ་མཁའ་ལ་འཕུར་ནས་རྒྱལ་པོའི་ཕོ་བྲང་དུ་འགྲོ་བར་བྱེད་པ་ལ། རྒྱལ་པོས་ཀྱང་ནམ་མཁའ་ནས་པང་པས་བླངས་ཏེ་སྟན་ལ་བཞག་ནས། ཁ་ཟས་བཟང་པོས་ཚིམས་པར་བྱས་ཏེ་ཆོས་མཉན་པའི་ཕྱིར་མདུན་དུ་འཁོད་པ་ལས། ཕྱིས་ཞིག་ན་རྒྱལ་པོ་ཚངས་བྱིན་གྱིས་འབངས་རི་ཁྲོད་པ་རྣམ་ལོག་ནས་དཔུང་གི་ཚོགས་དང་བཅས་ཆས་ནས། བུ་མོ་ལ་སྔར་ལྟར་དྲང་སྲོང་གཉིས་འོངས་ན་བཀུར་སྟི་གྱིས་ཤིག་བྱས་སོ། །དེ་སོང་བའི་འོག་ཏུ་དྲང་སྲོང་མེ་ལྕེ་ཕོ་བྲང་དུ་ཕྱིན་པ་ན་བུ་མོ་དེས་པང་པས་བླངས་པས། བུ་མེད་རྣམས་ནི་རེག་ན་གདུག་པ་ཡིན་པས། དེས་རེག་མ་ཐག་ཏུ་དྲང་སྲོང་མེ་ལྕེ་རྫུ་འཕྲུལ་ལས་ཉམས་སོ། །དེ་ནས་རྒྱལ་པོའི་བུ་མོ་དེའང་བྲམ་ཟེ་ལ་ཆགས་ཏེ་ཕན་ཚུན་འཁྲིག་པའི་ཆོས་བསྟན་ཏེ། དེ་ཉིད་དུ་གནས་པ་དང༌། རྒྱལ་པོའང་ཕྱིར་འཁོར་ཏེ་ཐེ་ཚོམ་དུ་གྱུར་པ་ན། དྲང་སྲོང་མེའི་བུ་དཀའ་ཐུབ་ཀྱི་ཚལ་ན་གནས་པས་མངོན་ཤེས་ཀྱིས་བརྟགས་པས་དེའི་དོན་རིག་ན། འདི་དེང་དུ་སྲོག་ཡལ་བར་གྱུར་སྲིད་དོ་སྙམ་ནས་རྫུ་འཕྲུལ་གྱིས་ནམ་མཁའ་ལ་འོངས་ནས། རྒྱལ་པོའི་ཕོ་བྲང་དུ་ཕྱིན་ནས་རྒྱལ་པོ་ལ་མགུ་བར་འགྱུར་བའི་ཆོས་བཤད་ནས། ནུ་བོ་ཁྲིད་དེ་སྟེང་གི་ནམ་མཁའ་ལས་དཀའ་ཐུབ་ཀྱི་ནགས་སུ་སོང་ཞིང༌། དེ་ལ་ཡིད་བྱེད་ཀྱི་མན་ངག་ཕོག་པས། ཕྱིར་ཡང་བསམ་གཏན་དང་མངོན་ཤེས་ལ་བཀོད་དོ། །དེ་ནས་རྒྱལ་པོས་སྔར་གྱིས་གཏམ་ཐོས་པས་ཁྲོས་ནས། དཔུང་གི་ཚོགས་དང་བཅས་དྲང་སྲོང་དེ་གསོད་པའི་ཕྱིར་དཀའ་ཐུབ་ཀྱི་ཚལ་ན་འོང་བའི་ཚེ། དྲང་སྲོང་གིས་ཀྱང་དེའི་དོན་རིག་ནས་སྟེང་གི་ནམ་མཁའ་ལ་རྫུ་འཕྲུལ་གྱིས་འཁོད་ཅིང་སླར་ཡང་བསམ་གཏན་དང་མངོན་ཤེས་ཐོབ་པར་བསྟན་པས་རྒྱལ་པོ་ཡང་དགའ་བར་གྱུར་ཏེ་རྐང་པ་ལ་ཕྱག་བྱས་ཤིང་བཟོད་པར་གསོལ་ནས་སོང་ངོ༌། །དེའི་ཚེ་དྲང་སྲོང་མེའི་བུར་གྱུར་པ་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཡིན་ལ། དེའི་ནུ་བོར་གྱུར་པ་དེ་ནི་ནག་པ་གླང་ཆེན་གནས་འདི་ཁོ་ན་ཡིན་ཏེ། དེའི་ཚེ་རྒྱལ་པོའི་བུ་མོར་གྱུར་པ་དེ་ནི་ཆུང་མ་འདི་ཉིད་དོ། །དེའི་ཚེ་ན་ཡང་འདི་ཚངས་སྤྱོད་ལས་ཉམས་པར་བྱས་པ་ངས་དྲངས་སོ། །གཞན་ཡང་སངས་རྒྱས་འོད་སྲུང་གི་དུས་འདི་ཉིད་རབ་ཏུ་བྱུང་ནས་ཚེ་གཅིག་ཏུ་ཚངས་སྤྱོད་ལ་གནས་ཤིང༌། དབང་པོ་རྣམས་ཡོངས་སུ་སྨིན་པར་བྱས་པས་ད་ལྟར་རྣམ་པར་གྲོལ་བར་གྱུར་ཏོ་གསུངས། འདིས་ནི་ཁྲིམས་གྲོགས་མེད་པར་གཅིག་པུར་བུད་མེད་དང་མཉམ་དུ་འགྲོགས་པའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཡུལ་གྱེན་དུ་རྒྱལ་གྱི་རྒྱལ་པོ་རབ་སྣང་དང༌། ཡུལ་དཔའ་རབ་ཀྱི་རྒྱལ་པོ་འཆར་ཀ་གཉིས་ཕན་ཚུན་མི་མཐུན་པར་གྱུར་ཏེ། དུས་དུས་སུ་སྐྱེ་བོ་ཕལ་མོ་ཆེ་ལ་འདོག་པར་བྱེད་དོ། །དེའི་ཚེ་འཕགས་པ་ཀཱའ་ཏྱ་ཡ་ནའི་བུས། དགྲ་བཅོམ་པ་ཐོབ་སྟེ་སངས་རྒྱས་ལ་བྱས་པ་གཟོ་བའི་ཕྱིར། སེམས་ཅན་ལ་ཕན་འདོགས་པར་བྱའོ་སྙམ་དུ་རང་གི་འདུལ་སྐལ་གང་ཡོད་བརྟགས་པས། ཡུལ་དཔའ་རབ་ཀྱི་སྐྱེ་བོ་རྣམས་ལྷག་པར་གདུལ་དུ་རུང་བར་མཐོང་ནས་བཅོམ་ལྡན་འདས་ལ་ལྗོངས་རྒྱུ་བར་གསོལ་བས་བཀའ་སྩལ་པ། ཀཱ་ཏྱ་ཡ་ནའི་བུ་ཁྱོད་སོང་ལ་བདག་བརྒལ་ནས་གཞན་སྒྲོལ་ཅིག་བདག་གྲོལ་ནས་གཞན་གྲོལ་བར་གྱིས་ཤིགབདག་དབུགས་དབྱུང་ནས་གཞན་དབུགས་ཕྱུངས་ཤིགབདག་ཡོངས་སུ་མྱ་ངན་ལས་འདས་ནས་གཞན་ཡོངས་སུ་མྱ་ངན་ལས་ཟློས་ཤིགདེ་ནས་ཚེ་དང་ལྡན་པ་ཀཱ་ཏྱ་ཡ་ནའི་བུས་ཕྱག་བྱས་ཏེ། འཁོར་ལྔ་བརྒྱ་དང་བཅས་ལྗོངས་རྒྱུ་ཞིང་སོང་ནས། ཡུལ་གྱེན་དུ་རྒྱལ་དུ་རྒྱལ་པོ་གཏུམ་པོ་རབ་སྣང་སངས་རྒྱས་ཀྱི་བསྟན་པ་ལ་ཞུགས་པར་བྱས་ཤིང༌། ཡུལ་དཔའ་རབ་ཏུ་སོང་ནས། རྒྱལ་པོ་འཆར་ཀ་དད་པ་ཕུན་སུམ་ཚོགས་པ་ལ་གནས་པར་བྱས་སོ། །སྐྱེ་བོ་ཕལ་མོ་ཆེ་ཡང་བཅོམ་ལྡན་འདས་ཀྱི་བསྟན་པ་ལ་དད་པར་བྱས་སོ། །དེའི་ཚེ་རྒྱལ་པོ་འཆར་ཀའི་བུ་ས་ར་ན་ཞེས་པ་བཟོ་དང་སྒྱུ་རྩལ་གྱི་གནས་མཐའ་དག་ལ་བྱང་བར་བྱས་པ་ཞིག་ཡོད་པ་དེ་བསྟན་པ་ལ་དད་པ་རྙེད་ནས་ཕ་མ་ལ་གནང་བ་ཞུས་ཏེ་ཚེ་དང་ལྡན་པ་ཀཱ་ཏྱ་ནའི་བུའི་ཐད་དུ་རབ་ཏུ་བྱུང་ཤིང་བསྙེན་པར་རྫོགས་སོ། །དེ་ནས་དེ་ཁྲིད་དེ་ཡུལ་གྱེན་དུ་རྒྱལ་དུ་སོང་ནས་འཁོད་པ་ན། ཚེ་དང་ལྡན་པ་ས་ར་ན་གྲོང་དུ་བསོད་སྙོམས་ལ་ཕྱིན་པ། རྒྱལ་པོའི་ཕོ་བྲང་དུ་སོང་ནས་རྒྱལ་པོའི་བཙུན་མོ་རྣམས་དད་པར་གྱུར་ཏེ་སྟན་བཤམས་ཤིང་བཟའ་བཅའ་མང་པོས་ཚིམས་པར་བྱས་ཏེ་ཆོས་ཉན་དུ་འཁོད་པ་ན། རྒྱལ་པོ་རབ་སྣང་གིས་མཐོང་སྟེ་ཁྲོས་ནས་ཚེ་དང་ལྡན་པ་ས་ར་ན་ལ་སྨྲས་པ། ཅི་ཁྱེད་དགྲ་བཅོམ་པ་ཡིན་ནམ། དེས་སྨྲས་པ། རྒྱལ་པོ་ཆེན་པོ་མ་ཡིན་ནོ། །དེ་བཞིན་དུ། ཕྱིར་མི་འོང་བ་དང༌། ལན་ཅིག་ཕྱིར་འོང་བ་དང༌། རྒྱུན་དུ་ཞུགས་པ་དང༌།གཟུགས་མེད་པ་བཞི་དང༌། བསམ་གཏན་བཞི་རྣམས་ཐོབ་པ་ཡིན་ནམ་ཞེས་དྲིས་པས། དེས་རྒྱལ་པོ་ཆེན་པོ་མ་ཡིན་ནོ་ཞེས་སྨྲས་སོ། །དེ་ནས་རྒྱལ་བ་དེས་ཞམ་རིང་བ་རྣམས་བོས་ནས་དགེ་སློང་དེ་ལྕག་གིས་ཞེན་པར་བཞུས་ཏེ་བཏང་ངོ༌། །དེ་ནས་དེ་ཁྲོས་ཏེ་བདག་མ་ཉེས་བཞིན་དུ་དུས་ངན་པའི་རྒྱལ་པོ་གཏུམ་པོ་འདིས་བརྡེགས་ཀྱིས། བདག་ཕའི་ཡུལ་དུ་སོང་ནས་དཔུང་གི་ཚོགས་ཡན་ལག་བཞི་བསགས་ཏེ་འདི་ཉིད་མེད་པར་བྱའོ་སྙམ་སྟེ་མཁན་པོའི་རྐང་པ་ལ་ཕྱག་བྱས་ནས་དོན་དེ་རྒྱས་པར་བསྙད་དེ་བསླབ་གཞི་རྣམས་བཞེས་པར་གསོལ་པས། མཁན་པོས་བུ་ཁྲོ་བའི་དབང་དུ་མ་འགྲོ་ཞིག་བཅོམ་ལྡན་འདས་ཀྱིས་རབ་ཏུ་བྱུང་བ་ནི། འཇིག་རྟེན་གྱི་ཆོས་བརྒྱད་དེ། རྙེད་པ་དང༌། མ་རྙེད་པ་དང༌། གྲགས་པ་དང༌།གྲགས་པ་མ་ཡིན་པ་དང༌། བསྟོད་པ་དང༌། སྨད་པ་དང༌། བདེ་བ་དང༌། སྡུག་བསྔལ་བ་ཐམས་ཅད་བཟོད་པར་བྱའོ་ཞེས་མ་གསུངས་སམ་ཞེས་བྱས་ཏེ་ལན་དུ་མར་བཀག་ཀྱང་དགག་མ་ནུས་ནས། ཁྱོད་ཅིས་ཀྱང་འགྲོ་འདོད་ན་ད་ལྟར་ནམ་སྲོས་སུ་ཉེ་བས་གཅན་གཟན་སོགས་ལམ་གྱི་འཇིགས་པ་ཆེ་བས་དོ་ནུབ་འདིར་སྡོད་ལ་ནང་བར་སོངས་ཤིགདེས་ཀྱང་བཀའ་བཞིན་འཚལ་ལོ་ཞེས་བྱས་ཏེ་གནས་དེར་ཉལ་བ་ན། ཚེ་དང་ལྡན་པ་ཀཱ་ཏྱ་ཡ་ནའི་བུས་དེ་བཟློག་པའི་ཕྱིར་རྨི་ལམ་དུ་འདི་ལྟར་རྨི་བ་བྱིན་གྱིས་བརླབས་ཏེ། དེས་བསླབ་པ་ཕུལ་ཏེ་ཁྱིམ་དུ་ཕྱིན་ནས་རྒྱལ་སྲིད་ལ་དབང་སྒྱུར་ཞིང་དཔུང་གི་ཚོགས་བསགས་ཏེ། རྒྱལ་པོ་རབ་སྣང་གི་སྟེང་དུ་དྲངས་པ་ལས། དེས་རང་ཉིད་ཕམ་པར་བྱས་ཏེ་རྒྱལ་པོ་རབ་སྣང་གིས་བཟུང་སྟེ་གཤེད་མའི་མི་རྣམས་ཀྱིས་ཁྲིད་ནས་གསོད་སར་ཕྱིན་དུ་ཉེ་བ་ན་འཕགས་པ་ཀཱ་ཏྱ་ཡ་ནའི་བུ་གྲོང་དུ་བསོད་སྙོམས་བྱེད་ཅིང་འདུག་པར་གུས་བཏབ་སྟེ། མཁན་པོ་བདག་གི་སྐྱབས་མཛད་དུ་གསོལ། བདག་ལ་དཀའ་བ་མཛད་པ་དང༌། སྲོག་ཕངས་པ་སྦྱིན་པར་མཛད་དུ་གསོལ་ཞེས་ཟེར་ཞིང་འདུག་པ་ན་རྨི་ལམ་སད་པར་མཛད་པས། དེ་རྨི་ལམ་སད་ནས་ཀྱང་དེ་སྐད་ཟླ་བར་བྱེད་པ་ལ། འཕགས་པས་དེ་ལ། བུ་ཁྱོད་ཀྱིས་རྨི་ལམ་མཐོང་བར་ཟད་ཀྱིས་མ་འཇིགས་ཤིག་བྱས་པས་དེ་ཐོས་པ་དང་སེམས་རྣལ་དུ་བབས་ཏེ་མནོ་བསམ་བཏང་བས་དེ་ལྷག་པར་ཡང་སེམས་སྐྱོ་བར་གྱུར་པ་ལ། དེ་དང་མཐུན་པའི་ཆོས་བསྟན་པས་སྟན་དེ་ཉིད་ལ་འདུག་བཞིན་དུ་ས་ར་ནས་དགྲ་བཅོམ་པ་མངོན་དུ་བྱས་སོ། །དེར་རྒྱལ་པོ་རབ་སྣང་གིས་ཀྱང་གཏམ་ཐོས་ནས་བཟོད་པར་གསོལ་ཞིང་དེ་ལ་བརྟེན་ནས་ཀཱ་ཏྱ་ཡ་ནའི་བུ་ཞག་བདུན་གྱི་བར་དུ་བཤོས་ལ་སྤྱན་དྲངས་ཤིང༌། དེ་ནས་རིམ་པར་རྒྱལ་པོའི་ཁབ་ཏུ་ཕྱིན་པས༑ དགེ་སློང་རྣམས་ཀྱིས་དེའི་གཏམ་ཐོས་ནས་བཅོམ་ལྡན་འདས་ལ་བཙུན་པ་ས་ར་ནའི་ལས་ཀྱི་རྒྱུ་ཞུས་པར། བཀའ་སྩལ་པ། བཙུན་པ་ས་ར་ན་འདི་སྔོན་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བར་གྱུར་ཏེ། དེ་སྐྱེད་མོས་ཚལ་དུ་རྒྱུ་བ་ལས། དེར་རང་སངས་རྒྱས་ཞིག་བཞུགས་པ་ལ་བཙུན་མོའི་འཁོར་རྣམས་དད་ནས་ཕྱག་བྱས་ཏེ་དྲུང་དུ་འཁོད་པ་ན། རྒྱལ་པོ་དེ་ཉིད་ཁྲོས་ཏེ་རང་སངས་རྒྱས་དེ་ལྕག་གིས་ཞེན་པར་བཞུས་སོ། །དེ་ནས་རང་སངས་རྒྱས་དེས་དེ་ལ་ཐུགས་བརྩེ་བའི་སླད་དུ་སྟེང་གི་ནམ་མཁའ་ལ་འཕགས་ཏེ་འབར་བ་ལ་སོགས་པའི་ཆོ་འཕྲུལ་སྣ་ཚོགས་པ་བསྟན་པས་རྒྱལ་པོ་དེར་རབ་ཏུ་དད་ནས་འགྱོད་པ་ཆེན་པོས་ནོངས་པ་བཤགས་ཤིང་སྐྱེད་མོས་ཚལ་དེར་སྤྱིལ་པོ་ཕུབ་ནས་ཇི་སྲིད་འཚོ་བའི་བར་དུ་བསྙེན་བཀུར་ཕུལ་ཞིང༌། དེ་མྱ་ངན་ལས་འདས་ནས་སྐུ་གདུང་ལ་མཆོད་རྟེན་བྱས་ཏེ་བཀུར་སྟི་ཆེན་པོས་མཆོད་པར་བྱས་ནས་སྨོན་ལམ་བཏབ་བོ། །དེའི་ཚེ་རང་སངས་རྒྱས་དེ་ལ་ལྕག་གིས་གཞུས་པས་ཚེ་རབས་ཐམས་ཅད་དུ་ལྕག་གི་འོག་ཏུ་ཤི་བར་གྱུར་ལ། སླར་འགྱོད་ཚངས་ཕུལ་ནས་བསྙེན་བཀུར་བས་ཕྱུག་ཅིང་ནོར་མང་བ་དང༌། སྨོན་ལམ་གྱི་དབང་གིས་སངས་རྒྱས་མཉེས་པར་བྱས་ཏེ་མི་མཉེས་པར་མ་བྱས་སོ། །གཞན་ཡང་འདི་སངས་རྒྱས་འོད་སྲུང་གི་བསྟན་པ་ལ། རབ་ཏུ་བྱུང་ཞིང་ཚངས་པར་སྤྱད་ནས་དབང་པོ་དུལ་བར་བྱས་པའི་རྒྱུས་ད་ལྟར་རྣམ་པར་གྲོལ་ལོ་གསུངས། འདིས་ནི་རབ་ཏུ་བྱུང་བ་སོགས་ཡུལ་དམ་པ་ལ་ལྕག་གིས་གཞུས་པ་སོགས་ཁྲིམས་གཏད་པའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཡུལ་བི་དེ་ཧའི་ལྗོངས་ཀྱི་རི་དྭགས་ཀྱི་བརྟུལ་ཞུགས་ཅན་རི་དྭགས་ཀྱི་ལྤགས་པ་གྱོན་ཞིང་རྭ་ཐོགས་པ་རི་དྭགས་རྣམས་དང་ལྷན་ཅིག་ཏུ་རྩྭ་ཟ་ཞིང་ཆུ་འཐུང་བ་ལྔ་བརྒྱ་ཙམ་ཞིག་འཁོད་དོ། །དེ་ནས་བཅོམ་ལྡན་འདས་ཀྱིས་དེ་རྣམས་འདུལ་བའི་དུས་ལ་བབ་པར་གཟིགས་ནས། དེ་རྣམས་ཀྱིས་རི་དྭགས་དེ་རྒྱལ་པོའི་ཁབ་ཏུ་འགྲོ་བར་མཐོང་ལ། དེ་དག་དང་ལྷན་ཅིག་ཏུ་རྒྱལ་པོའི་ཁབ་ཏུ་འགྲོ་བར་འགྱུར་བ་དེ་ལྟ་བུར་བྱིན་གྱིས་བརླབས་སོ། །དེ་ནས་སྤྲུལ་པའི་རི་དྭགས་དེ་རྣམས་མི་སྣང་བར་བྱས་པས། དེ་དག་རིམ་གྱིས་འོད་མའི་ཚལ་དུ་ཞུགས་ཏེ་སངས་རྒྱས་དང་མཇལ་བས་སེམས་རབ་ཏུ་དགའ་ནས་ཆོས་མཉན་པའི་ཕྱིར་འཁོད་པ་ལ། མཐུན་པའི་ཆོས་བསྟན་པས་དེ་རྣམས་ཀྱིས་ཕྱིར་མི་འོང་བའི་འབྲས་བུ་ཐོབ་ཅིང༌། དེ་ནས་ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་དེ་དག་གི་ལས་ཀྱི་རྒྱུ་ཞུས་པས། འདི་རྣམས་སྔོན་སངས་རྒྱས་འོད་སྲུང་གི་དུས་སུ་དཀའ་ཐུབ་ཀྱི་གནས་ཞིག་ན་བྲམ་ཟེ་འཁོར་ལྔ་བརྒྱ་དང་ལྡན་པ་ཞིག་ཏུ་གྱུར་ཏེ། དེའི་ཚེ་སངས་རྒྱས་འཁོར་དང་བཅས་པ་གཤེགས་པར་མཐོང་ནས་བྲམ་ཟེའི་ཁྱེའུ་རྣམས་ལ་སྨྲས་པ། འོད་སྲུང་གི་དགེ་སློང་རི་དྭགས་བཞིན་དུ་རྒྱུ་བ་འདི་ལ་ལྟོས། འདི་རྣམས་ནི་གནས་མེད་དེ། གང་དགའ་བར་རྒྱུ་བར་བྱེད་དོ་ཞེས་བྱས་སོ། །དེ་ནས་ཕྱིས་བྲམ་ཟེ་དེ་དད་པར་གྱུར་ནས། སངས་རྒྱས་འོད་སྲུང་གི་བསྟན་པ་ལ་འཁོར་ལྔ་བརྒྱ་དང་བཅས་རབ་ཏུ་བྱུང་ཞིང༌། ཚེ་གཅིག་ཏུ་ཚངས་པར་སྤྱོད་པ་སྤྱད་ཀྱང༌། ཡོན་ཏན་གྱི་ཚོགས་ཅི་ཡང་མ་ཐོབ་ནས་འཆི་ཀར་སྨོན་ལམ་བྱས་སོ། དེའི་ཚེ་དགེ་སློང་རྣམས་ལ་ཚིག་རྩུབ་མོ་སྨྲས་པས་སྐྱེ་བ་ལྔ་བརྒྱར་རི་དྭགས་སུ་སྐྱེས་ཤིང༌། ད་ལྟར་སྲིད་པ་ཐ་མ་དང་གནས་ཐ་མར་གྱུར་པའི་བར་དུ་ཡང་རི་དྭགས་ཀྱི་ཆ་ལུགས་འཛིན་པར་གྱུར་ཏོ། །དེའི་ཚེ་ཚངས་པར་སྤྱོད་ཅིང་སྨོན་ལམ་བཏབ་པས་ད་ལྟར་སངས་རྒྱས་མཇལ་ཞིང་ཆོས་ཐོས་པ་ནས་དགྲ་བཅོམ་པའི་བར་དུ་གྱུར་པར་གསུངས། འདིས་ནི་ངག་བག་མེད་པའི་ཉེས་པ་དང་ཚུལ་ཁྲིམས་ཀྱི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་བྲམ་ཟེ་ཆེ་ཞིང་མཐོ་བ་ཟླ་བ་བདེ་བ་ཞེས་པའི་ཆུང་མ་ལ་སྲིད་ཆགས་པས། དེའི་མཐུས་མ་དེས་ཀྱང་གཞུང་གི་རྩོད་པ་རྣམས་དང་ལྷན་ཅིག་ཏུ་གཏམ་ཟེར་ཡང་ཅི་མ་རུང་སྙམ་མོ། །དེ་ནས་དེ་ཟླ་དུས་ལ་བབས་པ་ན་བུ་མོ་གཟུགས་མཛེས་ཤིང་ལྟ་ན་སྡུག་པ་ཞིག་བཙས་ཏེ་མིང་ཟླ་བར་བཏགས་སོ། །དེ་ཆེར་སྐྱེས་པ་ན་ཡི་གེ་དང་བསྟན་བཅོས་མཐའ་དག་ཚར་རེས་ལོས་པར་གྱུར་ཏེ་གཞུང་གི་རྩོད་པ་ཐམས་ཅད་ཚར་བཅད་དོ། །དེ་ནས་ཕྱི་ཞིག་ལ་སངས་རྒྱས་བཅོམ་ལྡན་འདས་ལ་མངོན་པར་དད་པར་གྱུར་ཏེ་སྤྱན་སྔར་ཕྱིན་ཅིང་ཆོས་མཉན་པས་རྒྱུན་ཞུགས་ཀྱི་འབྲས་བུ་ཐོབ་ཅིང༌། དེ་སྐྱེ་དགུའི་བདག་མོ་ཆེན་མོ་ལ་གཏད་དེ་རབ་ཏུ་བྱུང་ཞིང་བསྙེན་པར་རྫོགས་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེར་བཅོམ་ལྡན་འདས་ཀྱིས། དགེ་སློང་མ་རྣམས་ཀྱི་ལས་ལ་འདུ་བ་ལོགས་ཞིག་ཏུ་གྱིས་ཤིག་ཅེས་བཀའ་སྩལ་པས། སྐྱེ་དགུའི་བདག་མོས་སོ་ཐར་གྱི་མདོ་འདོན་པར་མ་ནུས་ནས། བཅོམ་ལྡན་འདས་ལ་གསོལ་པ། བཅོམ་ལྡན་འདས་ཀྱི་དགེ་སློང་རྣམས་ལ་སོ་སོར་ཐར་པ་བསྟན། དགེ་སློང་མ་རྣམས་ལ་ནི་མ་བསྟན་ལགས་ན། བཅོམ་ལྡན་འདས་ཀྱིས་སོ་སོར་ཐར་པ་བསྟན་དུ་གསོལ། བཀའ་སྩལ་པ།གལ་ཏེ་ལན་གཅིག་སྨྲས་པས་འཛིན་ནུས་ན་ནི་བསྟན་པར་བྱའོ། །དེའི་ཚེ་དགེ་སློང་མ་ཟླ་བ་འཁོར་དེ་ཉིད་དུ་འདུས་པས་བླ་གོས་ཕྲག་པ་གཅིག་ཏུ་གཟར་ནས་བཅོམ་ལྡན་འདས་ག་ལ་བར་ཐལ་མོ་སྦྱར་ཏེ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་སོ་སོར་ཐར་པ་བསྟན་དུ་གསོལ། ལན་གཅིག་བཀའ་སྩལ་པས། བདག་གིས་བཟུང་བར་འཚལ་ལོ། །དེ་ནས་བཅོམ་ལྡན་འདས་ཀྱིས་དགེ་སློང་མ་རྣམས་ལ་སོ་ཐར་གྱི་མདོ་བསྟན་ཏེ། ལན་གཅིག་པོ་དེས་དགེ་སློང་མ་ཟླ་བས་ལོབས་ཏེ་དེས་སྡེ་སྣོད་གསུམ་ཡང་ལོབས། ཚིག་ཏུ་བྱ་བ་ཅི་ཡང་རུང་བ་དེ་ཐམས་ཅད་ཀྱང་ཐོས་མ་ཐག་ཏུ་ལོབས་ནས། བཅོམ་ལྡན་འདས་ཀྱིས་དེ་ཐོས་པ་འཛིན་པ་རྣམས་ཀྱི་མཆོག་ཏུ་བསྟན་ཏོ། །དེར་དགེ་སློང་རྣམས་ཀྱིས་དེའི་རྒྱུ་ཞུས་པས་སྔོན་སངས་རྒྱས་འོད་སྲུང་གི་དུས་སུ་འདི་ཉིད་དགེ་སློང་མར་གྱུར་ཏེ། དེ་རབ་ཏུ་བྱུང་བའི་མཁན་མོ་དེ་སངས་རྒྱས་འོད་སྲུང་གིས་ཐོས་པ་འཛིན་པ་རྣམས་ཀྱི་མཆོག་ཏུ་ལུང་བསྟན་པ་ཡིན་ལ་དེའི་ཚེ་ཚེ་གཅིག་ཏུ་ཚངས་པ་མཚུངས་པར་སྤྱོད་པ་སྤྱད་ཀྱང་ཡོན་ཏན་གྱི་ཁྱད་པར་གང་ཡང་མ་ཐོབ་ནས། འཆི་ཀར་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པ་ཐོབ་སྟེ་ཐོས་པ་འཛིན་པའི་མཆོག་ཏུ་ལུང་སྟོན་པར་གྱུར་ཅིག་ཅེས་སྨོན་ལམ་དུ་བྱས་སོ། །ལས་དེའི་རྒྱུས་ད་ལྟར་དགྲ་བཅོམ་པ་ཉིད་མངོན་དུ་བྱས་ནས་ངས་འདི་ཐོས་པ་འཛིན་པ་རྣམས་ཀྱི་མཆོག་ཏུ་བསྟན་ཏོ་གསུངས། འདིས་ནི་ཚུལ་ཁྲིམས་དང་ལྡན་པས་ཇི་ལྟར་སྨོན་པ་བཞིན་དུ་འགྲུབ་པར་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་དང་ལྡན་པ་ཞིག་ལ། ཁྱེའུ་ལྟ་{བལྟ་འདིའི་འདི་ལྟར་ཞུས།}ན་སྡུག་པ་ཞིག་བྱུང་སྟེ་དེ་གཟུགས་བྱད་ཧ་ཅང་མཛེས་ཆེས་པས་མིང་མིའམ་ཅི་ཞེས་བཏགས་སོ། །དེ་ཆེར་སྐྱེས་པ་ན་གཟུགས་བྱད་ཀྱི་དྲེགས་པས་སུ་ལའང་འདུད་པར་མི་བྱེད་པས་ཕ་མ་གཉིས་ཀྱིས་དེའི་དྲེགས་པ་བསལ་བའི་ཆེད་དུ། བཅོམ་ལྡན་འདས་ཀྱི་བསྔགས་པ་བརྗོད་ནས་དེའི་སྤྱན་སྔར་བཏང་བས། དེས་སངས་རྒྱས་ཀྱི་མཚན་དཔེའི་སྐུ་མཆོག་མཐོང་བའི་མོད་ལ་དྲེགས་པ་དེ་མེད་པར་གྱུར་ནས་ཞབས་ལ་ཕྱག་བྱས་ཏེ་ཆོས་ཉན་པས་རྒྱུན་དུ་ཞུགས་པ་ཐོབ་ཅིང༌། རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ངོ་མཚར་དུ་གྱུར་ནས་དོན་དེ་གསོལ་པ་དང༌། བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། ངས་སྔོན་ཡང་འདིའི་བྱད་གཟུགས་ཀྱི་རྒྱགས་པ་བསལ་ནས་བསམ་གཏན་དང་མངོན་པར་ཤེས་པ་ལ་བཀོད་པ་ཡིན་ཏེ། འདི་ཉིད་སྔོན་ཝཱ་རཱ་ཎ་སཱིར་བྲམ་ཟེའི་ཁྱེའུ་ཞིག་ཏུ་གྱུར་ཏེ་བྱད་གཟུགས་ཀྱིས་དྲེགས་ཏེ། སུ་ལའང་འདུད་པར་མི་བྱེད་པ་ལས། ཕ་མ་གཉིས་ཀྱིས་འདིའི་རྒྱགས་པ་བསལ་དགོས་སྙམ་སྟེ། དཀའ་ཐུབ་ཀྱི་ཚལ་ཞིག་ན་བཅོམ་ལྡན་འདས་ཉིད༑ དྲང་སྲོང་མངོན་ཤེས་ལྔ་དང་ལྡན་པ་རྫུ་འཕྲུལ་ཆེ་ཞིང་མཐུ་ཆེ་བ་ཞིག་གནས་པས།དེའི་ཐད་དུ་ཕྱིན་ནས་བུའི་དྲེགས་པ་བསལ་བར་ཞུས་ཏེ། ཁྱེའུ་དེ་དེར་བཏང་བས། དྲང་སྲོང་དེ་དེ་བས་ཀྱང་ཆེས་ཁྱད་པར་དུ་འཕགས་པའི་བྱད་གཟུགས་ཅན་དུ་སྤྲུལ་པས་དེའི་དྲེགས་པ་སེལ་ནས། དེའི་ཐད་དུ་རབ་ཏུ་བྱུང་བས། བསམ་གཏན་བཞི་དང་མངོན་པར་ཤེས་པ་ལྔ་བསྐྱེད་པར་བྱས་སོ། །གཞན་ཡང་འདི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་སྟེ་ཚེ་གཅིག་ཚངས་པར་སྤྱད་ཅིང༌། དབང་པོ་རྣམས་ཡོངས་སུ་སྨིན་པར་བྱས་པས། ད་ལྟར་རྣམ་པར་གྲོལ་ལོ་གསུངས། །
སྐབས་འདིར་གྲགས་འཛིན་མ་མིའམ་ཅི་མོར་གྱུར་པའི་དུས་སུ་བྱང་ཆུབ་སེམས་དཔའི་ཕྱིར་རང་གི་སྲོག་བཏང་བའི་ལོ་རྒྱུས་ཀྱང་ཡོད་ལ་བྲམ་ཟེ་གང་པོ་བྱང་ཆུབ་ཏུ་ལུང་བསྟན་པའི་ཚུལ་ནི་འོག་ཏུ་འཆད་དོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེའི་བྲམ་ཟེ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། དེར་ཆེར་སྐྱེས་པ་ན་བྲམ་ཟེ་ལས་དྲུག་པར་གྱུར་ཏེ་མཐར་གྱིས་རིག་པའི་གནས་བཅོ་བརྒྱད་ལ་བྱང་ཞིང་བསྟན་བཅོས་ཐམས་ཅད་ཁོང་དུ་ཆུད་ནས་གཞུང་སྨྲ་བ་ཐམས་ཅད་ཚར་བཅད་དོ། །དེ་ནས་ཕྱི་ཞིག་ན་དེའི་ཕ་མ་གཉིས་ཤི་བར་གྱུར་པའི་རྗེས་སུ་བྱད་གཟུགས་དང་ཐོས་པས་བདག་དང་མཚུངས་པ་ཡང་མེད་ན། ལྷག་པར་ལྟ་ག་ལ་ཡོད་སྙམ་མོ། །དེར་བྲམ་ཟེ་རྣམས་ཀྱིས་དེ་ལ་སྨྲས་པ། ཁྱེའུ་ཁྱེད་ཀྱི་ཕ་མ་ཡང་མཆོད་སྦྱིན་བྱེད་ཀྱིས་ཁྱོད་ཀྱིས་ཀྱང་ཕའི་ལུགས་མཐུན་པར་གྱིས་ཤིག ཁྱེའུ་དེ་ན་རེ་བྱད་གཟུགས་དང་ཐོས་པ་བདག་དང་མཚུངས་པ་མེད་ན། ཅིའི་ཕྱིར་བདག་གིས་འདི་ལ་སྦྱིན་པ་སྦྱིན་ཞེས་ཟེར་རོ། །དེར་བྲམ་ཟེ་དེ་དག་དེ་ལ་མི་དགའ་བར་གྱུར་ཏེ། ཕྱིན་ཆད་དེ་དང་མི་འདྲིལ་{འདྲུལ}བར་ནང་ཁྲིམས་བཅས་སོ། །དེ་ཡང་དེ་དག་ལ་མི་དགའ་བར་གྱུར་ནས་བདག་ལ་ཡོན་གནས་འདི་ལྟ་བུ་ཅི་དགོས་སྙམ་མོ། །དེ་ནས་བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་གཟིགས་ནས། རྒྱལ་བྱེད་ཀྱི་ཚལ་ནས་མི་སྣང་བར་གྱུར་ཏེ། བྲམ་ཟེའི་ཁྱེའུ་དེའི་ཁྱིམ་དུ་ས་བརྟོལ་ཏེ་གྱེན་དུ་འཕགས་ནས་འོད་ཀྱིས་སྣང་བར་མཛད་པས། དེ་མཐོང་ནས་བྲམ་ཟེའི་ཁྱེའུ་དེ་རབ་ཏུ་དགའ་ནས་གདན་བཤམས་པ་ལ་བཞུགས་སུ་གསོལ་ཞིང༌། བཅོམ་ལྡན་འདས་ཀྱིས་ཀྱང་དེ་ལ་སྦྱིན་པ་དང་ལྡན་པའི་ཆོས་བསྟན་ཏེ། དེ་ཡང་སྦྱིན་པ་ལ་སྤྲོ་བར་གྱུར་པ་ལ། བཅོམ་ལྡན་འདས་ཀྱིས་ཁྱིམ་དེ་ནས་གཏེར་ཀྱང་སྟོན་པར་མཛད་པས་དེ་ལྷག་པར་ཡང་དགའ་བར་གྱུར་ཏེ། སངས་རྒྱས་འཁོར་དང་བཅས་པ་ཟླ་བ་གསུམ་གྱི་བར་དུ་སྤྱན་དྲངས་ཤིང༌། ཡ་མཚན་ཅན་རྣམས་ལའང་དེའི་བར་དུ་མཆོད་སྦྱིན་བྱེད་པར་དྲིལ་བསྒྲགས་པས། བྲམ་ཟེ་རྣམས་སྔར་གྱི་ནང་ཁྲིམས་ཀྱིས་མི་འོང་བར་གྱུར་པ་ན། དེས་གལ་ཏེ་ཁྱེད་རྣམས་ལོངས་སྤྱད་པར་མི་བྱེད་ན་ཁྱེད་རྣམས་ལ་བསྔོས་པའི་ཡོ་བྱད་རྣམས་ཀྱང་དགེ་སྦྱོང་གཽ་ཏ་མ་འཁོར་བཅས་ལ་ཕུལ་ནས། དེའི་བསྟན་པ་ལ་རབ་ཏུ་བྱུང་བར་བྱའོ་སྨྲས་པས། དེ་དག་གིས་དེ་ལྟར་ན་བདག་ཅག་ཡོན་གྱིས་ཕམ་པར་འགྱུར་རོ་སྙམ་སྟེ་ནང་ཁྲིམས་བཤིགས་ནས་དེར་སོང་སྟེ་ལོངས་སྤྱད་དོ། །དེར་བྲམ་ཟེའི་ཁྱེའུ་དེས་ཟླ་བ་གསུམ་གྱི་རིང་ལ་སངས་རྒྱས་འཁོར་དང་བཅས་པ་མཆོད་ཅིང༌། ཡ་མཚན་ཅན་རྣམས་ཀྱང་བཟའ་བཏུང་གིས་ཚིམས་པར་བྱས་ཤིང་ཐམས་ཅད་ལ་ཡོན་ཕུལ་ནས་ཉིན་ཐ་མར་སངས་རྒྱས་ལ་སོགས་པའི་དགེ་སློང་གི་དགེ་འདུན་རྣམས་ཞལ་ཟས་རོ་བརྒྱ་དང་ལྡན་པས་ཚིམས་པར་བྱས་ནས། བཅོམ་ལྡན་འདས་ལ་ན་བཟའ་འབུམ་རི་བ་དང་དགེ་སློང་གཞན་རྣམས་ལའང་རས་ཡུག་ཟུང་རེ་ཕུལ་ནས། བླ་ན་མེད་པའི་རྫོགས་པའི་བྱང་ཆུབ་ཏུ་སྨོན་ལམ་བཏབ་སྟེ། ཀྱེ་མ་དགེ་བའི་རྩ་བ་འདིས་ནི་བདག་འཇིག་རྟེན་ལོང་བ་འདྲེན་པ་མེད་པ་སྟོན་པ་མེད་པར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིགས་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ།སྐྱེས་བུ་འདུལ་བའི། ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སུ་གྱུར་ཅིག་ཅེས་བྱས་སོ། །དེ་ནས་བཅོམ་ལྡན་འདས་ཀྱིས་བྲམ་ཟེའི་ཁྱེའུ་དེ་ལ་བཀའ་སྩལ་པ་ལེགས་སོ་ལེགས་སོ། །བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་འཇིག་རྟེན་ལོང་བ་འདྲེན་པ་མེད་པ་སྟོན་པ་མེད་པར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དོན་གཟིགས་ཞེས་བྱ་བར་འགྱུར་རོ་ཞེས་ལུང་བསྟན་པར་མཛད་དོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་ལ་ཁྱེའུ་ལྟ་ན་སྡུག་པ་ཞིག་བྱུང་བ་དེར་ཆེར་སྐྱེས་པ་ན། ལེ་ལོ་ཅན་མཆོག་ཏུ་ལེ་ལོ་ཅན་ཞིག་སྟེ་ཁྲི་ལ་ཉལ་ནས་ཁྲི་ལས་ལྡང་དུ་མི་བཏུབ་པ་ཞིག་བྱུང་བས་དེ་ལ་ཕ་མ་གཉིས་ཀྱིས་ཐབས་སྣ་ཚོགས་པས་བསྒོ་ཡང་ལན་ཡང་སྨྲར་མི་བཏུབ་ཅིང༌༑ དེ་སྨན་པ་རྣམས་ལ་བསྟན་པ་ན་དེ་ལེ་ལོས་ལྡང་མི་མོས་པ་ལས་ལུས་སེམས་ཀྱི་གདུང་བ་ཅིའང་མེད་དོ། །ཞེས་སྨྲས་སོ། །དེ་ནས་ཕྱི་ཞིག་ན་ཡོན་གནས་དག་སྤྱན་དྲངས་ལ་བཤོས་གསོལ་ན། དེ་དག་མཐོང་ན་ཞེ་ས་བསྐྱེད་དེ་ལྡང་སྲིད་དོ་སྙམ་ནས། དེ་དག་གིས་སྟོན་པ་སྡེ་དྲུག་ག་ཡར་དྲངས་ཏེ་ཟན་བྱིན་པས་ཁྱེའུ་དེས་དེ་དག་མཐོང་ཡང་མ་ལངས་སོ། །དེ་ནས་སངས་རྒྱས་བཅོམ་ལྡན་འདས་འཁོར་དང་བཅས་པ་སྤྱན་དྲངས་པས། ཁྱེའུ་དེས་རྒྱང་རིང་པོ་ནས་མཐོང་བས་གུས་པར་སྒྲིམ་པའི་ཤུགས་ཀྱིས་སྟན་ལས་ལངས་ནས། བཅོམ་ལྡན་འདས་ཀྱི་སྤྱན་སྔར་ཕྱིན་ནས་ཞབས་ལ་ཕྱག་བྱས་ཤིང༌། ཕ་མ་དང་ལྷན་ཅིག་ཏུ་རང་གི་ལག་གིས་བཟའ་བཅའ་སྣ་ཚོགས་པ་ཅི་བཞེད་པ་བསྟབས་ནས་ཆོས་ཉན་པར་འཁོད་པ་ན་བཅོམ་ལྡན་འདས་ཀྱིས་ཁྱེའུ་དེ་ལ་བརྩོན་འགྲུས་ཀྱི་བསྔགས་པ་བརྗོད་དེ། བུ་བརྩོན་འགྲུས་ཀྱིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་ཐོབ་པར་འགྱུར་རོ་ཞེས་བཀའ་སྩལ་པས། ཁྱེའུ་དེས། བདག་བརྩོན་འགྲུས་ཞན་པས་བླ་མའི་ཁྱད་པར་ཐོབ་མི་ནུས་ཀྱིས། ད་བདག་རྒྱ་མཚོར་སོང་སྟེ་དོན་བསྒྲུབས་ནས། དཀོན་མཆོག་གསུམ་ལ་བཀུར་སྟི་བྱའོ་སྙམ་སྟེ། དེ་རྒྱ་མཚོ་ཆེན་པོར་ཕྱིན་ནས་གྲུའི་དོན་ལེགས་པར་གྲུབ་པ་དང༌། མཉན་ཡོད་དུ་ཕྱིན་ནས་སངས་རྒྱས་འཁོར་དང་བཅས་པ་སྤྱན་དྲངས་ཏེ་ཟླ་བ་གསུམ་གྱི་བར་དུ་ཡོ་བྱད་ཐམས་ཅད་ཀྱིས་བསྙེན་བཀུར་བ་བྱས་ཏེ། ཐ་མའི་ཉིན་པར་ཁ་ཟས་རོ་བརྒྱ་དང་ལྡན་པ་དང་ན་བཟའ་འབུམ་རི་བ་སོགས་ཕུལ་ནས། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེ་ནས་བཅོམ་ལྡན་འདས་ཀྱིས་དེ་ལ་ལེགས་སོ་ཞེས་བྱ་བ་བྱིན་ནས། མ་འོངས་པ་ན་ཡང་དག་པར་རྫོགས་པའི་སངས་རྒྱས་སྟོབས་དང་བརྩོན་འགྲུས་ཀྱི་རྩལ་དང་ལྡན་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ་ཡུལ་དེ་ན་བྲམ་ཟེ་དབུལ་པོ་བཟའ་བྲན་མང་པོ་དང་ལྡན་པ་ཞིག་ཡོད་པ་དེས། བདག་ཁྱིམ་བདག་ཕྱུག་པོ་ཞིག་ལ་བརྟེན་ནས་འཚོ་བ་བཙལ་བར་བྱའོ་སྙམ་སྟེ། ཁྱིམ་བདག་མགོན་མེད་ཟས་སྦྱིན་གྱི་ཕྱི་བཞིན་དུ་འབྲངས་ནས་དོན་དེ་བསྙད་པས། མགོན་མེད་ཟས་སྦྱིན་གྱིས་དེ་ལ་མཁོ་བ་རྣམས་བྱིན་ནོ། །ཁྱིམ་བདག་མགོན་མེད་ཟས་སྦྱིན་ནི་ཉིན་རེ་བཞིན་དུ་འཁོར་ལྔ་བརྒྱ་ཙམ་རེ་ཁྲིད་ནས་རྒྱལ་བྱེད་ཀྱི་ཚལ་དུ་འགྲོ་ཞིང་རང་ཉིད་ཀྱིས་ཕྱག་དར་བྱེད་པ་ལས་བྲམ་ཟེ་དེའང་དེའི་ནང་དུ་ཁྲིད་དོ། །ཉིན་གཅིག་ཁྱིམ་བདག་ལ་བྱ་བ་ཞིག་བྱུང་ནས་མགྱོགས་པར་ཁྱིམ་དུ་འགྲོ་དགོས་པ་བྱུང་བས་བྲམ་ཟེ་དེ་རྡུལ་ཕྱག་བྱེད་པར་བཞག་པས། བཅོམ་ལྡན་འདས་ཀྱིས་བྲམ་ཟེ་དེ་ལ་བླ་ན་མེད་པའི་དགེ་བའི་རྩ་བ་བསྐྱེད་པར་དགོངས་ནས། དེས་ཇི་ཙམ་ཕྱག་པ་དེ་དེ་མ་ཐག་ཏུ་རྡུལ་གྱིས་གང་ནས་ཅུང་ཟད་ཙམ་ཡང་ཕྱག་དར་བྱས་པ་མི་མངོན་པ་དེ་ལྟར་བྱིན་གྱིས་བརླབས་ནས༑ དེ་དེས་གཡེངས་ཏེ་ཉི་མ་ཐལ་ནས། དེ་ནུབ་ཁྱིམ་དུ་མ་ཕྱིན་པར་རྒྱལ་བྱེད་ཀྱི་ཚལ་དེར་ཉལ་བ་ན། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ཏེ། རྒྱལ་བྱེད་ཀྱི་ཚལ་གྱི་ནང་དུ་བྲམ་ཟེ་དེའི་མལ་ཆོས་ལ། ཁྱེད་ཀྱང་དེའི་འདབས་སུ་འདུག་སྟེ། དེས་ཅི་དང་ཅི་དྲིས་པ་ལ་ལན་ཐོབ་ཅིགགཞན་དགེ་སློང་ཁྱེད་རྣམས་ཀྱིས་ཀྱང་བྲམ་ཟེ་འདི་ལ་བརྩེ་བའི་ཕྱིར་དུ་རང་རང་གི་རྫུ་འཕྲུལ་ཅི་དང་ཅི་ཐོབ་པ་དེ་དོ་ནུབ་འདིའི་མདུན་དུ་སྟོན་པར་གྱིས་ཤིག་གསུངས་པས། ཐམས་ཅད་ཀྱིས་བཀའ་བཞིན་དུ་འཚལ་ལོ་ཞེས་བྱས་ཏེ་དེ་ལྟར་གྱིས་རང་རང་གི་བྱ་བ་ལ་ཞུགས་པ་ན། བྲམ་ཟེ་དེས་དགེ་སློང་རྣམས་ཀྱི་རྫུ་འཕྲུལ་སྣ་ཚོགས་པ་སྟོན་པར་མཐོང་ནས་ཀུན་དགའ་བོ་ལ། འདི་ལྟར་རྫུ་འཕྲུལ་ཆེ་ཞིང་མཐུ་ཆེ་བ་འདི་དག་སུ་ཞིག་ཅེས་དྲིས་པས། ཀུན་དགའ་བོས། བཅོམ་ལྡན་འདས་ཀྱི་ཉན་ཐོས་རྣམས་ཡིན་ནོ། །དེའི་བསམ་པ་འཁོར་སློབ་མ་རྣམས་ཀྱང་འདི་འདྲ་ན། དགེ་སྦྱོང་གཽ་ཏ་མ་ལྟ་ཅི་སྨོས་ཏེ་དེ་ཅི་འདྲ་བ་ཞིག་གུ་སྙམ་མོ། །དེར་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པས༑ སྲོད་ལ་རྒྱལ་པོ་ཆེན་པོ་བཞི་དང༌། ནམ་ཕྱེད་ལ་ལྷའི་དབང་པོ་བརྒྱ་བྱིན་དང༌། ཐོ་རངས་ན་མི་མཇེད་ཀྱི་བདག་པོ་ཚངས་པ་རྣམས་བཅོམ་ལྡན་འདས་ཀྱི་མདུན་དུ་འོངས་པ་ན། དེ་དག་བྲམ་ཟེས་མཐོང་ནས་ཀུན་དགའ་བོ་ལ་དྲིས་པས། དེ་དང་དེའོ་ཞེས་བཤད་པས། བྲམ་ཟེ་དེ་རབ་ཏུ་དགའ་ནས། མིར་གྱུར་པ་ལའང་འདི་ལྟ་བུ་གནས་ཐོབ་པ་ཡོད་པ་ལྟར། ཀྱེ་མ་བདག་ཀྱང་སངས་རྒྱས་སུ་གྱུར་ཏེ། འཇིག་རྟེན་དུ་འབྱུང་བར་གྱུར་ཅིག འོན་ཀྱང་བདག་གི་ཡིད་སྨོན་ཙམ་གྱིས་འགྲུབ་པར་མི་འགྱུར་གྱི། བདག་གིས་སྦྱིན་པ་དག་བྱིན་བསོད་ནམས་དག་བྱས་ནས་གཟོད་སྨོན་ལམ་གདབ་པར་བྱའོ་སྙམ་སྟེ་ནམ་ལངས་པ་ན་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་ཕྱིར་མཉན་ཡོད་ཀྱི་གྲོང་དུ་ཆས་པ་ན། ཁྱིམ་བདག་མགོན་མེད་ཟས་སྦྱིན་གྱིས་བྲམ་ཟེ་དེ་ལ། ཁྱོད་ཀྱིས་རྒྱལ་བྱེད་ཀྱི་ཚལ་དུ་དེའི་བར་ལ་ངོ་མཚར་བའི་ལྟད་མོ་ཅི་མཐོང་དྲིས་པས་དེས་ཀྱང་རྒྱས་པར་བཤད་དོ། །དེར་བྲམ་ཟེ་ཁྱེད་ཀྱིས་ངོ་མཚར་རྨད་དུ་བྱུང་བ་དེ་ལྟ་བུ་དག་མཐོང་ན། ཁྱོད་ཅི་འདོད་པར་གྱུར་སྨྲས་པས། བྲམ་ཟེས། བདག་བླ་ན་མེད་པའི་བྱང་ཆུབ་འདོད་མོད་ཀྱི། གནས་དེ་ཡིད་སྨོན་ཙམ་གྱིས་འགྲུབ་པར་མི་འགྱུར་བས༑ བདག་གིས་སློང་མོ་བྱས་ལ་སྦྱིན་པ་དང་བསོད་ནམས་བྱ་བར་འདོད་དོ། །དེ་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས། བྲམ་ཟེ་དེ་ལ་ནོར་གྱི་ཕུང་པོ་ཆེན་པོ་བྱིན་ནོ། །དེ་ནས་བྲམ་ཟེ་དེས་སངས་རྒྱས་ལ་སོགས་པའི་དགེ་སློང་གི་དགེ་འདུན་ཟླ་བ་གསུམ་དུ་སྤྱན་དྲངས་ཏེ། རྒྱལ་བུ་རྒྱལ་བྱེད་ཀྱི་ཚལ་དུ་ཡོ་བྱད་ཐམས་ཅད་སྦྱར་ནས་བསྙེན་བཀུར་བགྱིས་ཏེ། ཐ་མའི་ཉིན་པར་ཁ་ཟས་རོ་བརྒྱ་པ་དང༌། ན་བཟའ་འབུམ་རི་བ་སོགས་ཕུལ་ནས༑ བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཀྱིས་བྲམ་ཟེ་དེ་ལ་ལེགས་སོ་བྱིན་ནས། ཁྱོད་མ་འོངས་པའི་དུས་སུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་མྱ་ངན་མེད་ཅེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་ལ་མཐར་གྱིས་བུ་བདུན་བྱུང་བ་ཆེར་སྐྱེས་ནས། དེ་དག་ཕས་སངས་རྒྱས་པའི་མཛའ་སྡེ་དགེ་བསྙེན་དཀོན་མཆོག་གསུམ་ལ་དད་པ་རྣམས་ཀྱི་ནང་དུ་བཙུད་ནས་དེ་རྣམས་དགེ་བའི་ལས་ལ་སྤྲོ་ཞིང་འཁོད་པ་ལས། མཉན་ཡོད་ན་བྲམ་ཟེའི་ཁྱེའུ་དབུལ་པོ་འཚོ་བས་ཕོངས་པ་ཞིག་ཡོད་པ་དེས་བདག་དགེ་བསྙེན་གྱི་མཛའ་སྡེ་དག་གི་ནང་དུ་ཞུགས་ལ། བདག་གི་དེ་དག་ལ་བརྟེན་ནས་འཚོ་བ་བཙལ་བར་བྱའོ་སྙམ་ནས་དེར་སོང་ནས། ནོར་གྱི་བུུ་ངས་ཇི་ཙམ་གྱིས་ན་ཁྱོད་ཀྱི་ནང་དུ་འཇུག་ཏུ་དབང་དྲིས་པས། དེ་དག་གིས། ཀཱར་ཥ་པ་ཎ་ལྔ་བརྒྱས་ངེད་ཀྱི་ནང་དུ་འཇུག་ཏུ་དབང་ངོ༌། །བྲམ་ཟེས། བདག་ལ་དེ་ལྟ་བུ་ག་ལ་ཡོད་ཁྱོད་ནི་དབང་ཕྱུག་གིས་ཆོག་པར་འདུག་ལ་སྦྱིན་པ་ལ་སྲེད་པ་ཡིན་ན་བདག་ནི་དབུལ་པོ་འཚོ་བས་ཕོངས་པ་ཞིག་ཡིན་པས། བདག་གིས་ཁྱེད་ལ་ནོར་དེ་སྙེད་དབུལ་མི་ནུས་སོ། །དེ་ནས་མགོན་མེད་ཟས་སྦྱིན་གྱི་བུ་རྣམས་ཀྱིས་སྨྲས་པ། གལ་ཏེ་ཁྱོད་སངས་རྒྱས་ཀྱི་བསྟན་པ་ལ་དད་པར་བྱེད་ན་ནི། ངེད་ཀྱིས་ཁྱོད་ལ་ཀཱར་ཥ་པ་ཎ་ལྔ་བརྒྱ་སྦྱིན་ནོ། །དེར་བྲམ་ཟེས་སངས་རྒྱས་ཀྱི་ཡོན་ཏན་ཅི་ལྟ་བུ་ཞེས་དྲིས་ཤིང༌། དེ་རྣམས་ཀྱིས་ཀྱང་སངས་རྒྱས་ཀྱི་བསྔགས་པ་རྒྱ་ཆེར་བརྗོད་པས། བྲམ་ཟེ་དེ་རབ་ཏུ་དགའ་ནས། བདག་ཀྱང་ཁྱེད་ཀྱི་ནང་དུ་ཞུགས་ཏེ་དཀོན་མཆོག་གསུམ་ལ་སྐྱབས་སུ་འགྲོ་བར་བགྱིའོ་ཞེས་སྨྲས་པས། དེ་རྣམས་ཀྱིས་ཀྱང་ཀཱར་ཥ་པ་ཎ་བརྒྱ་ཕྲག་དུ་མ་བྱིན་ཅིང༌། བྲམ་ཟེའི་ཁྱེའུ་དེ་ཡང་དེ་རྣམས་ཀྱི་ནང་དུ་འཁོད་པ་ལས། ཕྱི་ཞིག་ན་མཛའ་སྡེ་དེ་རྣམས་ཀྱི། སངས་རྒྱས་ལ་སོགས་པའི་དགེ་འདུན་ཟླ་བ་གསུམ་གྱི་བར་དུ་བསྙེན་བཀུར་བྱ་བར་འདོད་ཅིང༌། དེ་ཡང་ཉིན་རེ་བཞིན་རེས་མོས་ཀྱིས་བཤོས་གསོལ་བ་གྲོས་བྱས་པས། བྲམ་ཟེའི་ཁྱེའུས། བདག་ནི་དབུལ་བས་དེ་ལྟ་བུ་མི་ནུས་ཀྱིས། བདག་ཀུན་གྱི་རྗེས་ལ་ཞོག་ལ་ཁྱེད་རྣམས་ཀྱི་ཡོ་བྱད་ཀྱི་ལྷག་རོལ་ཅི་ཡོད་པ་དེ་བདག་ལ་བྱིན་ཅིག་སྨྲས་པས་མཛའ་སྡེ་རྣམས་ཀྱིས་ཀྱང་དེ་ལྟར་བྱའོ་ཞེས་སྨྲས་ཏེ་སངས་རྒྱས་འཁོར་དང་བཅས་པ་ཟླ་བ་གསུམ་གྱིས་རིང་ལ་རེས་མོས་ཀྱིས་བསྙེན་བཀུར་ཞུས་ཤིང༌།དེའི་ཚེ་བྲམ་ཟེའི་ཁྱེའུ་དེས་དེ་རྣམས་ཀྱི་ལྷག་རོལ་རྣམས་བསགས་ཤིང་གཞན་ལས་ཀྱང་འཚལ་ནས། ཐ་མའི་ཉིན་དེར་སངས་རྒྱས་འཁོར་དང་བཅས་པ་སྤྱན་དྲངས་ཤིང༌། རྒྱལ་པོ་གསལ་རྒྱལ་དང༌། མགོན་མེད་ཟས་སྦྱིན་ལ་ཡང་བསྐུལ་ནས། རང་གི་ལག་ནས་བཟའ་བ་དང་བཅའ་བ་དང་གཙང་མ་བཟང་པོ་མང་པོས་ཚིམས་པར་བྱས་ཏེ་ཅི་བཞེད་པ་བསྟབས་ནས་བཅོམ་ལྡན་འདས་ལ་ཆེ་བ་ལ་འོས་པའི་ན་བཟའ་དང༌། དགེ་སློང་གཞན་དག་ལའང་རེ་རེ་ལ་རས་ཟུང་རེ་ཕུལ་ནས། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཀྱིས། བྲམ་ཟེའུ་ཁྱེའུ་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་ཡང་དག་པར་རྫོགས་པའི་སངས་རྒྱས་མཐུན་མཛད་ཅེས་བྱ་བར་འགྱུར་རོ་ཞེས་ལུང་བསྟན་ནོ༑ ༑
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་གསལ་རྒྱལ་ཉིན་རེ་ཞིག་དུས་གསུམ་དུ་བཅོམ་ལྡན་འདས་ཀྱི་སྤྱན་སྔར་ཆོས་ཞུར་ཕྱིན་ཏེ་སྤོས་དང་མེ་ཏོག་ལ་སོགས་པས་མཆོད་པར་བྱེད་དོ། །དེའི་ཚེ་ཀུན་དགའ་ར་བའི་སྲུང་མའི་གནས་དགའ་ལྡན་གྱི་པདྨའི་མཚོའི་ནང་ན། དུས་མ་ཡིན་པར་པདྨ་ཞིག་སྐྱེས་ནས། དེས་རྒྱལ་པོ་གསལ་རྒྱལ་ལ་འབུལ་བར་བྱའོ་སྙམ་ནས་མཉན་ཡོད་དུ་ཁྱེར་ཏེ་ཕྱིན་པའི་ལམ་དུ། སྲེད་མེད་བུ་ལ་དད་པ་ཞིག་གིས་དེ་མཆོད་པའི་ཕྱིར་ཀཱར་ཥ་པ་ཎ་ལྔ་བརྒྱ་སྦྱིན་ནོ་ཞེས་སྨྲས་སོ། །དེ་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས་བཅོམ་ལྡན་འདས་ལ་མཆོད་པའི་ཕྱིར་ཀཱར་ཥ་པ་ཎ་སྟོང་སྦྱིན་ནོ་ཞེས་སྨྲས་པས། སྲེད་མེད་བུ་ལ་དད་པ་དེའང་ང་རྒྱལ་སྐྱེས་ཏེ་ཉིས་སྟོང་སྦྱིན་པར་བྱས་སོ༑ ༑དེ་བཞིན་དུ་དེ་གཉིས་ཀྱིས་ཀཱར་ཥ་པ་ཎ་འབུམ་གྱི་བར་དུ་གོང་ནས་གོང་དུ་བསྐྱེད་དོ། །དེར་ཀུན་དགའ་ར་བའི་སྲུང་མ་དེ་ངོ་མཚར་དུ་གྱུར་ནས། བཅོམ་ལྡན་འདས་ལ་མངོན་པར་དད་པར་གྱུར་ཏེ་མེ་ཏོག་དེ་བདག་ཉིད་ཀྱིས་བཅོམ་ལྡན་འདས་ལ་འབུལ་བར་བྱའོ་སྙམ་ནས་ཁྱིམ་བདག་མགོན་མེད་ཟས་སྦྱིན་ལ་སྨྲས་པ། བདག་ལ་ནོར་མི་དགོས་ཀྱི་བདག་ཉིད་ཀྱིས་བཅོམ་ལྡན་འདས་དེ་ལ་མཆོད་པར་བྱའོ་ཞེས་བྱས་ཏེ་རྒྱལ་བྱེད་ཀྱི་ཚལ་དུ་སོང་ནས།སངས་རྒྱས་ཀྱི་ཞབས་ལ་ཕྱག་བྱས་ཏེ། མེ་ཏོག་དེ་མཆོད་པའི་ཕྱིར་སྟེང་དུ་བོར་བ་ན། སངས་རྒྱས་ཀྱི་མཐུས་པདྨ་དེ་ཤིང་རྟའི་འཕང་ལོ་ཙམ་དུ་གྱུར་ཏེ། བཅོམ་ལྡན་འདས་གཤེགས་ན་ནི་འགྲོ་བཞུགས་ན་ནི་སྡོད་པར་གྱུར་ཏོ། །དེ་མཐོང་བ་དང་ཀུན་དགའ་ར་བའི་སྲུང་མ་དེ་ཤིན་ཏུ་དགའ་བར་གྱུར་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེ་ནས་བཅོམ་ལྡན་འདས་ཀྱིས་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་པདྨའི་བླ་མ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཀུན་དགའ་ར་བ་སྲུང་བ་ཞིག་གིས་མཚོ་ནང་ན་དུས་མ་ཡིན་པར་པདྨ་ཞིག་སྐྱེས་པས། དེས་པདྨ་འདི་རྒྱལ་པོ་གསལ་རྒྱལ་ལ་ཕུལ་ན། བདག་ལ་ལོངས་སྤྱོད་ཆེན་པོ་འབྱུང་བར་འགྱུར་རོ་སྙམ་སྟེ་ཕོ་བྲང་དུ་སོང་བ་ན། བཅོམ་ལྡན་འདས་ཀྱིས་དེ་ལ་བླ་ན་མེད་པའི་དགེ་བའི་རྩ་བ་བསྐྱེད་པར་དགོངས་ནས། དེའི་ལོགས་སུ་བསོད་སྙོམས་ལ་གཤེགས་པས། ཀུན་དགའ་ར་བའི་སྲུང་མ་དེས་བཅོམ་ལྡན་འདས་ཀྱི་མཚན་དཔེའི་སྐུ་མཆོག་དེ་མཇལ་བའི་མོད་ལ་སེམས་ཤིན་ཏུ་དགའ་བར་གྱུར་ནས༑ མེ་ཏོག་དེ་རྒྱལ་པོ་ལ་མ་ཕུལ་བར་སངས་རྒྱས་ཀྱི་སྐུའི་སྟེང་དུ་མཆོད་པས། བཅོམ་ལྡན་འདས་ཀྱི་མཐུས་པདྨ་དེ་ཤིང་རྟའི་འཕང་ལོ་ཙམ་དུ་གྱུར་ཏེ་སྟེང་གི་ནམ་མཁའ་ལ་འཁོར་ཞིང༌༑ བཅོམ་ལྡན་འདས་གཤེགས་ན་འགྲོ། བཞུགས་ན་སྡོད་པར་གྱུར་པས། དེ་ལྷག་པར་དུ་ཡང་དགའ་བར་གྱུར་ཏེ། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཀྱིས་ཀུན་དགའ་ར་བའི་སྲུང་མ་དེ་ལ་ལེགས་སོ་བྱིན་པས། ཁྱེད་མ་འོངས་པའི་དུས་སུ་ཡང་དག་པར་རྫོགས་པའི་སངས་རྒྱས་བླ་མ་ཞེས་བྱ་བར་འགྱུར་རོ་ཞེས་ལུང་བསྟན་ཏོ༑ ༑
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཁྱིམ་བདག་ཕྱུག་པོ་རྣམ་ཐོས་བུའི་ནོར་དང་ལྡན་པ་བྱམས་པ་དང་སྙིང་རྗེ་ལྡན་ཞིང་སེམས་ཅན་ཐམས་ཅད་ལ་མཉེས་གཤིན་པ། སྦྱིན་པ་ལ་སྲེད་ཅིང་སྦྱིན་པ་ལ་བློ་སྙོམས་པ་ཞིག་གནས་ཏེ། དེ་ནི་ཡ་མཚན་ཅན་རྣམས་དང་ལྟ་བ་མཚུངས་པ། དུས་དུས་སུ་མཆོད་སྦྱིན་ཆེན་པོ་བྱེད་ལ་བསྟན་བཅོས་སྤྱོད་པ་རྣམས་ཀྱི་གཞུང་སྤྱོད་པར་བྱེད་པ་ལས། དེས་བལྟས་པས་ཐམས་ཅད་ཀྱང་བདག་ལ་ནི་བསྟོད། གཞན་ལ་ནི་སྨོད་པར་བྱེད་པས་སེམས་མ་མགུ་ནས། ཕྱིས་ཞིག་ན་བཅོམ་ལྡན་འདས་ཀྱི་བསྔགས་པ་ཐོས་པས་སེམས་རབ་ཏུ་མགུ་བར་གྱུར་ནས་བཅོམ་ལྡན་འདས་དེ་བདག་གི་མཆོད་སྦྱིན་གྱི་གནས་འདིར་གཤེགས་ན་ཅི་མ་རུང་སྙམ་མོ། །དེའི་ཚེ་བཅོམ་ལྡན་འདས་ཀྱིས་དེའི་བླ་ན་མེད་པའི་དགེ་རྩ་བསྐྱེད་པར་དགོངས་ནས་རྒྱལ་བྱེད་ཀྱི་ཚལ་དུ་མི་སྣང་བར་གྱུར་ཏེ། ཁྱིམ་བདག་དེའི་མཆོད་སྦྱིན་གྱི་གནས་སུ་བཞུགས་པར་གྱུར་ཏེ་ཁྱིམ་བདག་དེ་བླ་ན་མེད་པའི་བྱང་ཆུབ་ཏུ་སྤྲོ་བ་བསྐྱེད་པས། ཁྱིམ་བདག་དེས་སངས་རྒྱས་དང་བཅས་པའི་དགེ་འདུན་ཐམས་ཅད་ཟླ་བ་གསུམ་གྱི་བར་དུ་སྤྱན་དྲངས་ནས་ཡོ་བྱད་ཐམས་ཅད་ཀྱིས་བསྙེན་བཀུར་བྱས་ཏེ། ཐ་མའི་ཉིན་པར་ཁ་ཟས་རོ་བརྒྱ་དང་ལྡན་པ་དང་ན་བཟའ་འབུམ་རི་བ་སོགས་ཕུལ་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཀྱིས་ཁྱིམ་བདག་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་ཡང་དག་པར་རྫོགས་པའི་སངས་རྒྱས་ལེགས་མཐོང་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། དེད་དཔོན་ཞིག་ཟོང་ཁྱེར་ཏེ། རྒྱ་མཚོ་ཆེན་པོར་འགྲོ་བ་ལ། མཉན་དུ་ཡོད་པའི་ཕྱི་སྒོ་ཆེན་མོ་ལས་བྱུང་སྟེ། ལམ་པོ་ཆེར་ཞུགས་པ་ན། གལ་ཏེ་བདག་རྒྱ་མཚོ་ཆེན་པོའི་ནང་ནས་བདེ་བར་འཁོར་ཞིང་གྲུའི་དོན་གྲུབ་ན་སྒོ་འདིར་བདག་གི་སྒོའི་དུས་སྟོན་བྱ་ཞིང༌། ལམ་པོ་ཆེ་འདིར་ཡང་ལམ་གྱི་དུས་སྟོན་བྱའོ། །ཞེས་བྱས་ཏེ་རྒྱ་མཚོ་ཆེན་པོར་སོང་བ་ལས། རིན་པོ་ཆེའི་གླིང་དུ་ཕྱིན་ནས་བདེ་བར་རྒྱ་མཚོའི་འགྲམ་དུ་བྱུང་བ་དང༌། འགྲམ་དེར་རྒྱ་མཚོའི་ལྷ་དང་གྲུ་བོ་ཆེ་ལ་གནས་པའི་ལྷ་རྣམས་ལ་བཀུར་སྟི་ཆེན་པོ་བྱས་ཏེ། མཉན་ཡོད་དུ་ཆས་ཏེ་ཕྱིན་པ་ན། ཟོང་རྣམས་དེར་བཞག་ནས་གྲོང་ཁྱེར་གྱི་སྒོ་ཆེན་པོ་དང་ལམ་པོ་ཆེའི་ལྷ་རྣམས་ལ་མཆོད་པ་བྱས་ཤིང༌། སྦྱིན་པ་དག་སྦྱིན་ཞིང་བསོད་ནམས་དག་བྱེད་པ་ལ་ཞུགས་ཏེ། དེས་རིན་པོ་ཆེའི་ཕུང་པོ་ཆེན་པོ་སྤུངས་ནས། དགེ་སྦྱོང་དང་བྲམ་ཟེ་དང༌། སྤྱོད་པ་བ་དང་ཀུན་ཏུ་རྒྱུ་དང༌། སྡུག་ཅིང་ཕོངས་པ་དང༌། བཀྲེས་པ་རྣམས་ལ་སྦྱིན་པ་བྱེད་པ་ལ་ཞུགས་སོ། །དེར་བཅོམ་ལྡན་འདས་ཀྱི་དེད་དཔོན་དེ་བླ་ན་མེད་པའི་བྱང་ཆུབ་ལ་གཟུད་པར་དགོངས་ནས་སངས་རྒྱས་འཁོར་དང་བཅས་པ་སྒོ་དེ་ཉིད་ནས་མཉན་དུ་ཡོད་པའི་ནང་དུ་གཤེགས་པ་ན་དེད་དཔོན་གྱིས་དེ་མཐོང་ནས་དགའ་བ་ཆེན་པོ་སྐྱེས་ཏེ་རིན་པོ་ཆེ་སྦར་གྱིས་བཏབ་སྟེ་བཅོམ་ལྡན་འདས་ལ་གཏོར་བས་དེ་དག་སངས་རྒྱས་ཀྱི་མཐུས། བཅོམ་ལྡན་འདས་ཀྱི་སྐུའི་སྟེང་དུ་ལྡིང་ཁང་དུ་གྱུར་ཏེ་གཤེགས་ན་འགྲོ་བཞུགས་ན་སྡོད་པར་གྱུར་ཏོ། །དེ་མཐོང་བས་ལྷག་པར་ཡང་དགའ་བ་སྐྱེས་ཏེ། སངས་རྒྱས་འཁོར་དང་བཅས་པ་ཟླ་བ་གསུམ་གྱི་བར་དུ་སྤྱན་དྲངས་ནས་ཡོ་བྱད་ཐམས་ཅད་ཀྱིས་བསྙེན་བཀུར་བྱས་ནས། ཐ་མའི་ཉིན་དེར་ཁ་ཟས་རོ་བརྒྱ་བ་དང༌། ན་བཟའ་འབུམ་རི་བ་སོགས་ཕུལ་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཀྱིས་དེད་དཔོན་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་ཡང་དག་པར་རྫོགས་པའི་སངས་རྒྱས་རིན་ཆེན་གཙུག་ཏོར་ཅན་ཞེས་བྱ་བར་འགྱུར་རོ། །ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་ཞིག་གི་ཆུང་མ་ལ་ཁྱེའུ་གཟུགས་བྱད་ལྟ་ན་སྡུག་པ་ཞིག་སྐྱེས་ཏེ། དེ་ཉིད་ཆེར་སྐྱེས་པ་ན་རྒྱ་མཚོ་ན་རིན་པོ་ཆེ་ལེན་དུ་སོང་ངོ༌། །དེའི་ཤུལ་དུ་ཁྱིམ་བདག་དེས་ཀྱང་ཁྱིམ་བདག་མགོན་མེད་ཟས་སྦྱིན་ལ་བརྟེན་ནས་སངས་རྒྱས་ཀྱི་བསྟན་པ་ལ་དད་པ་རྙེད་ནས་སྐྱབས་འགྲོ་དང་བསླབ་གཞི་བླང་ཞིང༌། སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཤིང་ཆོས་ཐོས་པས། ཁྱིམ་བདག་འཁོར་དང་བཅས་པ་དེས་རྒྱུན་དུ་ཞུགས་པའི་འབྲས་ཐོབ་ཅིང༌། དུས་དུས་སུ་རྒྱལ་བྱེད་ཀྱིས་ཚལ་དུ་འོངས་ནས་བཅོམ་ལྡན་འདས་ལས་ཆོས་མཉན་པར་བྱེད་ཅིང༌། བདག་གི་བུ་དེ་ཡང་འདིར་འོངས་ནས་སངས་རྒྱས་ལ་དད་པར་གྱུར་ན་ཅི་མ་རུང་སྙམ་མོ། །དེ་ནས་ཕྱི་ཞིག་ན་བུ་དེ་རྒྱ་མཚོ་ལས་དོན་གྲུབ་སྟེ་ཁྱིམ་དུ་འོང་བ་ན། ཕ་མ་གཉིས་ཆོས་ཉན་དུ་སོང་བ་དང་འགྲིགས་པས་བུ་དེ་ཡང་རིངས་པར་རྒྱལ་བྱེད་ཀྱི་ཚལ་དུ་འོངས་ནས། བཅོམ་ལྡན་འདས་ཀྱི་ཞབས་ལ་ཕྱག་བྱས་ཤིང༌། ཕ་མ་གཉིས་ཀྱི་མགུལ་ནས་འཇུས་ནས་ཆོས་ཉན་པའི་ཕྱིར་འཁོད་པ་ལ། བཅོམ་ལྡན་འདས་ཀྱིས་བླ་ན་མེད་པའི་བྱང་ཆུབ་ཏུ་སྤྲོ་བ་སྐྱེད་པའི་ཆོས་ཀྱི་གཏམ་མཛད་པས་ཁྱེའུ་དེ་རྫོགས་པའི་བྱང་ཆུབ་ཏུ་འདུན་པ་སྐྱེས་སོ། །དེ་ནས་དེ་རྣམས་ཁྱིམ་དུ་ཕྱིན་པ་ན། ཕ་མ་གཉིས་ཀྱིས་བུ་ཁྱོད་ཀྱིས་ནི་རྒྱ་མཚོའི་ནང་དུ་སོང་ནས་སྡུག་བསྔལ་སྟོང་ཕྲག་མང་པོ་མྱོང་སྟེ་རིན་པོ་ཆེ་ཐ་མལ་པ་དག་ཁྱེར་ཏེ་འོངས་སོ། །བདག་གཉིས་ནི་འདི་ན་འདུག་བཞིན་དུ། ཚེགས་ཆུང་ངུས་རིན་པོ་ཆེ་རིན་ཐང་ཆེ་བ་དག་རྙེད་དོ་ཞེས་སྨྲས་ཏེ་བདེན་པ་མཐོང་ཟིན་པ་དེ་གོ་བར་བྱས་པས། ཁྱིམ་བདག་གི་བུ་དེ་ལྷག་པར་ཡང་དགའ་བར་གྱུར་ཏེ་སངས་རྒྱས་དང་བཅས་པའི་དགེ་འདུན་ཟླ་བ་གསུམ་གྱིས་བར་དུ་སྤྱན་དྲངས་ནས༑ དེའི་རིང་ལ་ན་བཟའ་དང་ཞལ་ཟས་དང༌། གཟིམས་ཆ་དང༌། གདན་དང༌། བསྙུན་གསོས་དང་སྨན་ཟོང་སྟེ་མཁོ་བའི་ཡོ་བྱད་ཐམས་ཅད་ཀྱིས་བསྙེན་བཀུར་བྱས་ནས། ཐ་མའི་ཉིན་པར་ཞལ་ཟས་རོ་བརྒྱ་དང་ལྡན་པ་དང༌། ན་བཟའ་འབུམ་རི་བ་ལ་སོགས་ཕུལ་ནས། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཀྱིས་ཁྱིམ་བདག་གི་བུ་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་འཇིག་རྟེན་ལོང་བ་འདྲེན་པ་མེད་པ་རྣམས་ལ་ལམ་སྟོན་པ་རྫོགས་པའི་སངས་རྒྱས་ཆུ་རླབས་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། བྱང་ཕྱོགས་ཀྱི་པན་ཙ་ལའི་རྒྱལ་པོ་དང་ལྷོ་ཕྱོགས་ཀྱི་པན་ཙ་ལའི་རྒྱལ་པོ་གཉིས་ཕན་ཚུན་མི་མཐུན་པར་གྱུར་ཏེ། དུས་དུས་སུ་སྐྱེ་བོ་ཕལ་མོ་ཆེ་ཁ་འདོགས་པར་བྱེད་དོ། །རྒྱལ་པོ་གསལ་རྒྱལ་དེ་གཉིས་ཀ་དང་བཤེས་པ་ཡིན་པས། དེས་བཅོམ་ལྡན་འདས་ལ་རྒྱལ་པོ་དེ་གཉིས་འདུལ་བར་གསོལ་བ་བཏབ་བོ༑ ༑དེར་བཅོམ་ལྡན་འདས་རྒྱལ་བྱེད་ཀྱི་ཚལ་དུ་མི་སྣང་བར་གྱུར་ཏེ་ཡུལ་དེ་གཉིས་ཀྱི་བར་དུ་བཞུགས་ནས། རྒྱལ་པོ་དེ་གཉིས་འཐབ་པར་བྱས་ཏེ། དེའི་ཚེ་སངས་རྒྱས་ཀྱི་མཐུས་རྒྱལ་པོ་རང་རང་གི་དཔུང་རྣམས་ཕམ་ནས་རང་ཉིད་གཅིག་པུར་ཐར་པ་དེ་ལྟ་བུར་མཐོང་བར་མཛད་ནས་རྒྱལ་པོ་གཉིས་ཤིང་རྟ་ལ་ཞུགས་ནས་བྲོས་ཏེ་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་འཁོད་པ་ལ། དེ་གཉིས་ཕན་ཚུན་གཅིག་གིས་གཅིག་མི་མཐོང་བར་བྱིན་གྱིས་བརླབས་སོ། །དེ་ནས་བཅོམ་ལྡན་འདས་ཀྱིས་རྒྱལ་པོ་དེ་གཉིས་ལས་གཅིག་གིས་ནི་དགྲ་བཅོམ་པ་ཐོབ་པར་འགྱུར་བ་དང༌། གཅིག་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་པར་འགྱུར་བར་གཟིགས་ནས་གཅིག་ལ་ནི་འཕགས་པའི་བདེན་པ་བཞིའི་ཆོས་བསྟན་ཅིང༌། གཅིག་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་སྤྲོ་བར་འགྱུར་བའི་གཏམ་གསུངས་པས། ལྷོ་ཕྱོགས་ཀྱི་པན་ཙ་ལའི་རྒྱལ་པོ་ནི་ཚུར་ཤོག་གིས་རབ་ཏུ་བྱུང་ནས་དགྲ་བཅོམ་པ་ཉིད་མངོན་དུ་བྱས་ལ། བྱང་ཕྱོགས་ཀྱི་པན་ཙ་ལའི་རྒྱལ་པོས་ནི་སངས་རྒྱས་འཁོར་དང་བཅས་པ་སྤྱན་དྲངས་ཏེ། ཟླ་བ་གསུམ་གྱི་བར་དུ་ཡོ་བྱད་ཐམས་ཅད་སྦྱར་ནས་མངོན་པར་མཆོད་ཅིང༌། ཉིན་ཐ་མ་ལ་ཞལ་ཟས་རོ་བརྒྱ་དང་ལྡན་པ་དང༌། ན་བཟའ་འབུམ་རི་བ་སོགས་ཕུལ་ནས་བླ་ན་མེད་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཀྱིས་རྒྱལ་པོ་དེ་ལ་ལེགས་སོ་བྱིན་ནས། ཁྱོད་མ་འོངས་པ་ན་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམ་པར་རྒྱལ་བ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །འདི་རྣམས་ཀྱིས་ནི་རྫོགས་པའི་བྱང་ཆུབ་ཆེན་པོ་དང་རྗེས་སུ་འབྲེལ་བའི་བླ་ན་མེད་པའི་དགེ་བའི་རྩ་བ་བསྐྱེད་པའི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེ་ན་བྲམ་ཟེ་ཞིག་ལ་བུ་བདུན་ཡོད་དེ། དེ་དག་ཆེར་སྐྱེས་ནས་བྲམ་ཟེ་ལས་དྲུག་པར་གྱུར་པ་ན་སོ་སོར་ཆུང་མ་བླངས་ཏེ་ཁྱིམ་ཕུབ་ནས་བྲམ་ཟེ་དེས་ནོར་རྣམས་བགོ་བཤའ་བྱས་ཏེ་ཅི་ཡོད་པ་རྣམས་དེ་དག་ལ་བྱིན་ནོ༑ ༑དེ་ནས་ཕྱི་ཞིག་ན་བྲམ་ཟེ་དེའི་ཆུང་མའང་ཤི། བྲམ་ཟེ་དེ་ཡང་རྒས་ཤིང་འཁོགས་ཏེ་མིག་གིས་མི་མཐོང་བར་གྱུར་པ་དང༌། དེ་བུ་རྣམས་ཀྱིས་ཁྱིམ་ནས་བསྐྲད་དེ། དེ་གཞན་དག་གི་ཁྱིམ་དུ་སློང་ཞིང་འཚོ་བར་བྱེད་དོ། །དེར་བཅོམ་ལྡན་འདས་ཀྱིས་དེ་ཉིད་གདུལ་བའི་དུས་ལ་བབ་པར་གཟིགས་ནས་མཉན་དུ་ཡོད་པར་བསོད་སྙོམས་ལ་གཤེགས་ནས་བྲམ་ཟེ་རྒས་འཁོགས་སློང་ཞིང་འགྲོ་བ་དེ་ལ་གཟིགས་ཏེ་བཀའ་སྩལ་པ། ཁྱོད་ཅིའི་ཕྱིར་འཁར་བ་དང་སྣོད་ཐོགས་ཤིང༌། གཞན་གྱི་ཁྱིམ་དུ་སློང་བར་བྱེད། བྲམ་ཟེས་གསོལ་པ། བདག་ལ་བུ་བདུན་མཆིས་ཏེ། དེ་རྣམས་བདག་གིས་གསོས་ནས་བསྐྱེད་བསྲིངས་ནས། ཐོས་པས་ཀྱང་མཐར་ཕྱིན་པར་བགྱིས་ཏེ་བཞགམཆིས་བྲང་དང་བཅས་ཏེ་བཙེམས་ཏེ་བདག་གི་ཁྱིམ་ན་ཅི་བདོག་པ་དེ་དག་ཐམས་ཅད་ཀྱང་བདག་གིས་སོ་སོར་བགོས་ཏེ་སྩལ་ན། དེ་རྣམས་ཀྱིས་བདག་ཁྱིམ་ནས་བསྐྲད་པས་ན། འཁར་བ་དང་སྣོད་ཐོགས་ཤིང་གཞན་དག་གི་ཁྱིམ་དུ་སློང་ཞིང་རྒྱུ་བར་བྱེད་དོ། །བཀའ་སྩལ་པ། བྲམ་ཟེ་ཁྱོད་ཀྱིས་ང་ལས་ཚིགས་སུ་བཅད་པ་བསླབས་ཏེ་ཀུན་ཆུབ་པར་བྱས་ལ། བུ་དེ་རྣམས་འཁོར་གྱི་ནང་ན་འཁོད་པ་ལ་བསྒྲགས་པར་ནུས་སམ། གསོལ་བ་བདག་གིས་རྔོ་ཐོགས་སོ། །དེར་ཚིགས་སུ་བཅད་དེ་བཀའ་སྩལ་པ། གང་དག་བཙས་ནས་དགའ་འགྱུར་བ། །གང་ཕྱིར་ནོར་ནི་ཀུན་བསགས་པ༑ ༑དེ་དག་བདག་གིས་ཚེམས་དང་སྦྱར། །བདག་ནི་ཁྱིམ་ནས་བསད་པར་གྱུར། །ནོར་ཟད་པས་ནི་གང་དག་གིས། །བདག་སྤངས་དེ་དག་དེ་ན་མིན། །སྲིན་པོ་བུ་ཡི་ཆ་ལུགས་ཅན༑ ༑ཕ་བུ་ཞེས་བརྗོད་དེ་མི་བརྗིད། །རྟ་རྒན་ཞོ་ཤ་ཟད་པ་བཞིན། །ན་ཚོད་ཡལ་བར་གྱུར་པ་ན། །གཞོན་ནུ་རྣམས་ཀྱི་ཕ་རྒན་ཞིག །གཞན་གྱི་ཁྱིམ་དུ་སློང་བར་གྱུར། །རྟེན་ལ་མ་ཕན་བུ་རྣམས་པས། །བདག་གི་ཁར་བ་འདི་འདམ་སྟེ། །ཁར་བ་འདི་ཡི་ཡོན་ཏན་མཐུས༑ ༑བ་ལང་རྡུང་ཞིང་འོང་བ་དང༌། །སྦྲུལ་དང་ཁྱི་ཟ་ཟློག་པར་བྱེད། །མུན་པའི་ནང་ན་མདུན་དུ་འགྲོ། །ཡ་ངའི་གནས་སུ་ཚོད་ཀྱང་རིག །རྡེག་འཆོས་ན་ཡང་བདག་ལ་རྟོན། །དེ་ནས་བྲམ་ཟེ་དེས་ཚིག་དེ་བློ་ལ་བཟུང་ནས་བུ་རྣམས་ཀྱི་འཁོར་དུ་སོང་སྟེ་བརྗོད་པར་བྱས་པས༑ དེ་ཐོས་པ་དང་བུ་རྣམས་ཀྱིས་ཕ་ལ་བཟོད་པར་གསོལ་ཏེ་སྔ་མ་ཁོ་ན་བཞིན་དུ་ཁྱིམ་གྱི་བདག་པོར་བཞག་གོ །དེ་ནས་བྲམ་ཟེ་དེས། བདག་གི་དཔལ་དང་སྐལ་བ་ལྡན་པ་གང་ཅི་ཡང་རུང་བ་དེ་ཐམས་ཅད་ནི་བཅོམ་ལྡན་འདས་ཀྱི་བཀའ་དྲིན་ཡིན་ནོ་བསམས་ནས་བཅོམ་ལྡན་འདས་སྤྱན་དྲངས་ཏེ་བཟའ་བཅའ་གཙང་མ་བཟང་པོ་མང་པོ་དག་གསོལ་ནས་རིན་ཐང་ཆེ་བའི་ན་བཟའ་ཕུལ་ལོ། །དེར་བཅོམ་ལྡན་འདས་ཀྱིས་བྲམ་ཟེ་ཕ་བུ་དེ་རྣམས་ཀྱི་ཁམས་དབང་དང་མཐུན་པར་ཆོས་བསྟན་པས། བྲམ་ཟེ་དེ་འཁོར་དང་བཅས་པ་སྟན་དེ་ལ་འཁོད་བཞིན་དུ་རྒྱུན་ཞུགས་ཀྱི་འབྲས་བུ་ཐོབ་ཅིང༌། སླར་ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པ་ཉིད་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས་ད་ལྟར་འབའ་ཞིག་མ་ཡིན་ཏེ། སྔོན་བྱུང་བ་འདས་པའི་དུས་ནའང་གྲོང་ཁྱེར་ཙམ་པ་ཞེས་བྱ་བ་ན། ཁྱིམ་བདག་ཅིག་ལ་བུ་བདུན་ཡོད་པ་ལས། བུ་བདུན་པོ་དེ་ཆེར་སྐྱེས་ནས་བརྟག་པ་བརྒྱད་ལ་བྱང་བར་གྱུར་ནས་ཕ་དེས་ཐམས་ཅད་ལ་ཁྱིམ་ཕུབ་ཅིང་ཅི་བདོག་པ་ཐམས་ཅད་སོ་སོར་བགོས་ཏེ་དེ་རྣམས་ལ་བྱིན་ནས། ཁྱིམ་བདག་དེ་རྒས་པར་གྱུར་པ་ན་དེ་རྣམས་ཀྱིས་བསྐྲད་ནས་ཡུལ་གཞན་དུ་འཁྱམས་པ་ན། དཀའ་ཐུབ་ཀྱི་ནགས་ཤིག་ན་དྲང་སྲོང་རྫུ་འཕྲུལ་ཆེ་ཞིང་མཐུ་ཆེ་བ་ཞིག་ཡོད་པ་དང་ཕྲད་ནས་དེ་ལ་གཏམ་བྱས་པས༑ དྲང་སྲོང་དེ་ཁྱིམ་བདག་རྒན་པོ་དེ་སླར་བུ་རྣམས་ཀྱི་ཁྱིམ་དུ་ཁྲིད་ནས་ཆོས་བསྟན་པས་བུ་རྣམས་ཀྱིས་ཀྱང་ཕ་དེ་ཁྱིམ་དུ་བོས་ནས་སྔ་མ་ཁོ་ན་བཞིན་གྱུར་པ་ན། ཁྱིམ་བདག་དེས་དྲིན་གཟོ་བའི་ཕྱིར་དྲང་སྲོང་དེ་ཁྱིམ་དུ་བོས་ནས་ཟན་བྱིན་ཅིང༌། དེའི་ཐད་དུ་རབ་ཏུ་བྱུང་བས་བསམ་གཏན་བཞི་དང་མངོན་པར་ཤེས་པ་ལྔ་བསྐྱེད་དོ། །དེའི་དུས་ཀྱི་དྲང་སྲོང་བྱང་ཆུབ་སེམས་དཔའ་སྤྱོད་པ་ལ་གནས་པ་དེ་ནི་ང་ཉིད་ཡིན་ལ། ཁྱིམ་བདག་དེ་ནི་བྲམ་ཟེ་རྒན་པོ་དང༌། བུ་རྣམས་ནི་ད་ལྟར་གྱི་བུ་འདི་རྣམས་ཡིན་ནོ། །གཞན་ཡང་འདི་རྣམས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚེ་གཅིག་ཏུ་ཚངས་པར་སྤྱོད་པ་སྤྱད་ནས༑ དབང་པོ་རྣམས་ཡོངས་སུ་སྨིན་པ་དེས་ན། ད་ལྟར་རྣམ་པར་གྲོལ་བར་གྱུར་ཏོ། །འདིས་ནི་ཕ་མ་རྒན་རབས་ལ་བཀུར་སྟི་དགོས་པར་བསྟན་པའང་ཡིན་ནོ། །
༈ ཡང་སྟོན་པ་མཉམ་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་གི་ཁྱེའུ་ཞིག་བརྟག་པ་བརྒྱད་སོགས་ལ་བྱང་བར་གྱུར་ནས། ཕ་དེས་མཛའ་སྡེ་རྣམས་ཀྱི་ནང་དུ་བཏང་བ་ན། དེ་དག་ལྟ་བ་དང་འདོད་པ་མི་མཐུན་པར་སྨྲ་བ་ཤ་སྟག་སྟེ། རང་རང་གང་ལ་དགའ་བ་དེའི་བསྔགས་པ་བརྗོད་པར་བྱེད་པ་ལས། ཁྱིམ་བདག་གི་ཁྱེའུ་དེས་ཀུན་ལ་དྲིས་ཤིང་བརྟགས་པས་ཀུན་ལ་ཡིད་ཆེས་ཀྱི་གནས་སུ་རུང་བར་མ་མཐོང་ངོ༌། །དེ་ནས་ཕྱི་ཞིག་ན་དགེ་བསྙེན་ཞིག་གིས་སངས་རྒྱས་ཀྱི་བསྔགས་པ་བརྗོད་པས་དེ་སྤྲོ་བར་གྱུར་ཏེ། སངས་རྒྱས་ཀྱི་སྤྱན་སྔར་ཕྱིན་ཅིང་ཆོས་ཉན་པས། དེ་སྦྱིན་པ་ལ་སྤྲོ་བར་གྱུར་ཀྱང་ཁྱིམ་ན་ཡོ་བྱད་ཀྱི་དངོས་པོ་ཅི་ཡང་མེད་པར་མཐོང་ནས། བདག་རྒྱ་མཚོ་ཆེན་པོའི་ནང་དུ་སོང་ནས་སྦྱིན་པ་དང་བསོད་ནམས་བྱའོ་སྙམ་སྟེ་དེ་ཚོང་པ་ལྔ་བརྒྱ་ཙམ་དང་འགྲོགས་ནས་རྒྱ་མཚོ་ཆེན་པོའི་ནང་དུ་སོང་བས། རིན་པོ་ཆེའི་གླིང་དུ་ཕྱིན་ནས་དགོས་པ་གྲུབ་སྟེ་ཕྱིར་འོངས་པ་ན་རླུང་མི་བཟད་པ་བྱུང་ནས། གྲུ་བོ་ཆེ་དེ་རིའི་གཅོང་རོང་ཞིག་ཏུ་བཙངས་ཏེ། དུས་རླབས་ཕྱིར་ལོག་པ་དང༌། ཚོང་པ་དེ་དག་འཇིགས་ཤིང་སྐྲག་ནས། བདག་ཅག་ནི་ཤི་ཟིན་ནོ་ཞེས་སྨྲེ་སྔགས་སྣ་ཚོགས་པ་འདོན་པར་བྱེད་པ་ན། དེད་དཔོན་དེས་མ་འཇིགས་ཤིགསངས་རྒྱས་བཅོམ་ལྡན་འདས་ལ་སྐྱབས་སུ་དེངས་ཤིག་དང༌། དེས་བདག་ཅག་གི་སྐྱབས་མཛད་པར་འགྱུར་རོ་སྨྲས་པས། ཐམས་ཅད་ཀྱིས་སངས་རྒྱས་ལ་སྐྱབས་སུ་སོང་བས། དེའི་མོད་ལ་གྲུབ་ཕྱིར་ལྡོག་སྟེ་རྒྱ་མཚོའི་འགྲམ་དུ་བདེ་བར་ཕྱིན་ནོ། །དེར་མཐར་གྱིས་ཚོང་པ་རྣམས་མཉན་ཡོད་དུ་ཕྱིན་རྫས་རྣམས་བཞག་སྟེ། སངས་རྒྱས་བཅོམ་ལྡན་འདས་ཀྱི་ཞབས་ལ་ཕྱག་བྱེད་པར་ཕྱིན་པས། བཅོམ་ལྡན་འདས་ཀྱིས་དེ་དག་དང་མཐུན་པའི་ཆོས་བསྟན་པས་དེད་དཔོན་ལ་སོགས་པའི་ཚོང་པ་ལྔ་བརྒྱ་པོ་སྟན་དེ་ཉིད་ལ་འཁོད་བཞིན་དུ་བདེན་པ་མཐོང་ངོ༌། །དེ་ནས་དེ་རྣམས་དགེ་སློང་ཚུར་ཤོག་གིས་བསྙེན་པར་རྫོགས་ནས་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། སྔོན་བྱུང་བ་འདས་པའི་དུས་ནའང༌། གྲོང་ཁྱེར་ཝཱ་སཱ་རཱ་ཎ་སཱི་ན་དཀའ་ཐུབ་ཀྱི་གནས་ཞིག་ན། དྲང་སྲོང་མངོན་པར་ཤེས་པ་ལྔ་དང་ལྡན་ཞིང་རྫུ་འཕྲུལ་དང་མཐུ་ཆེ་བ་ཞིག་གནས་ཏེ། དེ་ལ་སྐྱེ་བོ་མང་པོས་བཀུར་སྟི་བྱའོ། །དེ་ནས་ཡུལ་དེའི་ཚོང་པ་ལྔ་བརྒྱ་ཙམ་རྒྱ་མཚོར་སོང་བ་ལས། ཕྱིར་ལོག་པ་ན་རྒྱ་མཚོའི་དུས་རླབས་འཁྲུགས་པས་དེ་དག་ཤིན་ཏུ་འཇིགས་ཤིང་སྐྲག་པར་གྱུར་པའི་ཚེ། དེད་དཔོན་གྱིས་ཚོང་པ་གཞན་རྣམས་ལ་བསྐུལ་ནས་ཐམས་ཅད་དྲང་སྲོང་དེ་ལ་སྐྱབས་སུ་སོང་བས། དྲང་སྲོང་དེས་ཚོང་པ་ལྔ་བརྒྱ་པོ་རྫུ་འཕྲུལ་གྱིས་རྒྱ་མཚོ་ཆེན་པོའི་ནང་ནས་ཕྱུང་སྟེ། རང་གི་དཀའ་ཐུབ་ཀྱི་ཚལ་དུ་བཀོད་དོ། །དེ་ནས་ཚོང་པ་རྣམས་ཀྱིས་བདག་ཅག་གསོན་པོར་གྱུར་པ་འདི་དྲང་སྲོང་འདིའི་མཐུ་ཡིན་ནོ་སྙམ་ནས་སྦྱིན་པ་དག་བྱིན་ཅིང་བསོད་ནམས་དག་བྱས་ཏེ། དྲང་སྲོང་དེའི་ཐད་དུ་ཐམས་ཅད་རབ་ཏུ་བྱུང་བས་བསམ་གཏན་དང་མངོན་པར་ཤེས་པ་བསྐྱེད་དོ། །དེའི་དུས་ཀྱི་དྲང་སྲོང་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ང་ཡིན་ལ། དེད་དཔོན་དང་ཚོང་པར་གྱུར་པ་གང་ཡིན་པ་དེ་ནི་ད་ལྟར་གྱི་འདི་རྣམས་ཡིན་ཏེ། དེའི་ཚེ་ཡང་འཇིགས་པ་ཆེན་པོ་ལས་བསྐྱབས་ནས་བསམ་གཏན་དང་མངོན་ཤེས་ལ་བཀོད་དོ། །གཞན་ཡང་འདི་དག་སངས་རྒྱས་འོད་སྲུང་གི་བསྟན་པ་ལ་དགེ་སློང་དུ་གྱུར་ནས་དབང་པོ་ཡོངས་སུ་སྨིན་པར་བྱས་པས། ད་ལྟར་རྣམ་པར་གྲོལ་བར་གྱུར་ཏོ་གསུངས། འདིས་སྐྱབས་སུ་སོང་བའི་ཕན་ཡོན་ཀྱང་བསྟན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་རྣམ་སྲས་ཀྱི་ནོར་དང་ལྡན་པ། བུ་དང་བུ་མོ་བྱུང་ངོ་ཅོག་འཆི་བ་ཞིག་ཡོད་པ་དེ། ཕྱིས་འཕགས་པ་མ་འགགས་པ་ལ་བརྟེན་ནས་སྐྱབས་འགྲོ་དང་བསླབ་གཞི་བླངས་ནས་སྦྱིན་པ་དང་སྦྱིན་པའི་བགོ་བཤའ་ལ་བརྩོན་པར་བྱེད་དོ། །ཕྱིས་ཞིག་ན་ཁྱིམ་བདག་དེའི་ཆུང་མ་ལ་ཁྱེའུ་ལྟ་ན་སྡུག་པ་ཞིག་བཙས་ཏེ་དེ་འཚོ་བའི་ཕྱིར་འཕགས་པ་མ་འགགས་པ་ལ་ཕུལ་ནས། ཉིན་རེ་བཞིན་དུ་རྒྱལ་བྱེད་ཀྱི་ཚལ་དུ་ཁྲིད་ཅིང་གསོ་བར་བྱེད་ལ། དགེ་སློང་གི་ཆ་ལུགས་སུ་བཅོས་ནས། དགེ་སློང་དང་ལྷན་ཅིག་ཏུ་བསོད་སྙོམས་ལ་རྒྱུ་བར་བྱེད་དོ། །དེ་ནས་དེ་གང་གི་ཚེ་ཤེད་བྱེ་བར་གྱུར་པ་ན། ཁྱིམ་བདག་དེས་སངས་རྒྱས་འཁོར་དང་བཅས་པ་སྤྱན་དྲངས་ནས་བཤོས་ཕུལ་ཏེ། ཁྱེའུ་དེའི་གླུད་དུ་གསེར་དངུལ་མང་པོ་ཕུལ་ཞིང་བཅོམ་ལྡན་འདས་ཀྱིས་ཀྱང་ཆོས་ཀྱི་གཏམ་ཡང་དག་པས་དགའ་བར་མཛད་ནས་སླར་གཤེགས་སོ། །དེའི་འོག་ཏུ་ཁྱིམ་བདག་དེས་ཁྱེའུ་དེའི་ཆོས་གོས་རྣམས་ཕུད་དེ། ཁྱིམ་པའི་གོས་དང་རྒྱན་བསྐོན་པ་ན་དེ་དག་མི་སྣང་བར་གྱུར་ནས། ཆོས་གོས་ཚོན་ཅན་དེ་དག་འབའ་ཞིག་ཏུ་གྱུར་པས་ཆ་ལུགས་བསྒྱུར་མ་ནུས་ནས། དགེ་སློང་གི་ཆ་ལུགས་སུ་འདུག་བཞིན་དུ་གསོ་བར་བྱེད་དོ། །ཁྱིམ་དེ་ཉིད་དུ་ནེའུ་ལྡངས་ཀྱི་གྲོགས་པོ་ལྔ་བརྒྱ་དང་ལྷན་ཅིག་ཏུ་ཡི་གེ་སློབ་ཏུ་བཅུག་གོ །དེ་ནས་དེ་རང་གི་ཁྱིམ་དེར་ཡང་དགའ་བ་མེད་ན་གཞན་དུ་ལྟ་ཅི་སྨོས་ཏེ། གཙུག་ལག་ཁང་འབའ་ཞིག་ཏུ་འགྲོ་འདོད་པར་གྱུར་ཏོ། །དེ་ནས་ཁྱིམ་བདག་དེས་བུ་དེ་གཙུག་ལག་ཁང་གི་ནང་དུ་ཁྲིད་ནས་དེ་ཉིད་དུ་གསོས་སོ། །དེ་ནས་གཙུག་ལག་ཁང་དུ་བསྟན་བཅོས་ཐམས་ཅད་རྟོགས་པར་གྱུར་ནས། དེ་ཕྱིར་ཁྱིམ་དུ་འགྲོ་མི་འདོད་དེ། གཙུག་ལག་ཁང་དུ་འདུག་བཞིན་དུ་དེས་རྒྱུན་ཞུགས་ཀྱི་འབྲས་བུ་ཐོབ་ཅིང༌། དེར་ཕ་མ་ལ་ཞུས་ནས།ཚེ་དང་ལྡན་པ་མ་འགགས་པའི་ཐད་དུ་རབ་ཏུ་བྱུང་ནས་བསྙེན་པར་རྫོགས་ཤིང༌། དེ་ལས་ལུང་མནོས་ཏེ་བརྩོན་པས་དགྲ་བཅོམ་པའི་གོ་འཕང་མངོན་དུ་བྱས་ནས། བདག་ཉིད་ཀྱི་འདུལ་སྐལ་གར་ཡོད་བརྟགས་པས། རང་གི་ཕ་མ་སོགས་དང་ནེའུ་ལྡངས་ཀྱི་གྲོགས་པོ་ལྔ་བརྒྱ་པོ་འདུལ་བར་གྱུར་པ་མཐོང་ནས་རྒྱལ་བྱེད་ཀྱི་ཚལ་དུ་མི་སྣང་བར་གྱུར་ཏེ། རང་གི་ཁྱིམ་དུ་ཕ་མ་གཉིས་ཀྱི་མདུན་ནས་ས་བརྟོལ་ཏེ་བྱུང་ངོ༌། །དེ་མཐོང་བ་དང་ཕ་མ་གཉིས་དེ་ལ་ཤིན་ཏུ་དགའ་བར་གྱུར་ཏེ་དེ་ལ་ཆོས་ཉན་པའི་ཕྱིར་མདུན་དུ་འདུག་གོ །དེ་ནས་དེས་ཆོས་བསྟན་པས་ཕ་མ་ལ་སོགས་པ་འཁོར་དང་བཅས་པ་བདེན་པ་ལ་བཀོད་ནས་སྐྱབས་འགྲོ་དང་བསླབ་པའི་གཞི་རྣམས་ཀྱང་བྱིན་སྦྱིན་པ་དང་སྦྱིན་པའི་བགོ་བཤའ་ཡང་བྱེད་དུ་བཅུག་སྟེ་ཁྱིམ་དེ་ཁྲོན་པ་དང་འདྲ་བར་བྱས་ཏེ་བཞག་གོ །དེས་ནེའུ་ལྡངས་ཀྱིས་གྲོགས་པོ་ལྔ་བརྒྱ་པོ་དེ་དག་ཀྱང་བདེན་པ་ལ་སྦྱར་ཞིང་སྐྱབས་སུ་འགྲོ་བ་དང༌། བསླབ་པའི་གཞི་རྣམས་ལ་བཀོད་དོ། །དེར་དགེ་སློང་རྣམས་ཀྱིས་དེ་དག་གི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས་དེ་ནི་སྔོན་གྱི་སྨོན་ལམ་གྱིས་སྟོབས་ལས་གྱུར་པ་སྟེ། སྔོན་སངས་རྒྱས་འོད་སྲུང་གི་དུས་སུ་གྲོང་ཁྱེར་ཝཱ་རཱ་ཎ་སཱི་ན་ཁྱིམ་བདག་གཅིག་ལ་བུ་གཟུགས་བཟང་བ་ལྟ་ན་སྡུག་པ་ཞིག་བཙས་ཏེ། དེ་ཆེར་སྐྱེས་ནས་སངས་རྒྱས་ལ་དད་པ་རྙེད་ནས་སྐྱབས་འགྲོ་དང་བསླབ་གཞི་བླངས་སོ། །དེ་གང་གི་ཉིན་པར་བཙས་པའི་དེ་ཁོ་ནའི་ཉིན་པར་ཁྱིམ་བདག་གཞན་གྱི་བུ་ལྔ་བརྒྱ་ཡང་བཙས་ཏེ། དེ་དག་ཆེར་སྐྱེས་པ་དེའི་ཚེ་བརྟག་པ་རྣམ་པ་བརྒྱད་ལ་བྱང་བར་གྱུར་ཏེ། དེ་ནས་དེ་དག་སོ་སོའི་ཕ་མ་རྣམས་ཀྱིས་མཛའ་སྡེའི་ནང་དུ་བཏང་ངོ༌། །དེ་ནས་ཕྱིས་ཞིག་ན་དཔྱིད་ཀྱི་དུས་ལ་བབས་པའི་ཚེ་མཛའ་སྡེ་རྣམས་སྐྱེད་མོས་ཚལ་དུ་འགྲོ་འདོད་པར་གྱུར་ནས། ནེའུ་ཟླ་རྣམས་ཀྱིས་ཁྱེའུ་དེ་སྔོན་དུ་བཏང་ནས། ཁྱོད་སྔར་སོང་ལ་བཟའ་བཅའ་དག་སྟ་གོན་གྱིས་ཤིག་དང་བདག་ཅག་སླད་ནས་འོང་ངོ་ཞེས་སྨྲས་སོ། །དེ་ནས་དེ་སོང་ནས་བཟའ་བཅའ་གཙང་མ་དག་སྟ་གོན་བྱས་པ་དང༌། སངས་རྒྱས་འོད་སྲུང་འཁོར་དང་བཅས་པ་དེར་བསོད་སྙོམས་ལ་བྱོན་པ་དང་འགྲིགས་པས། ཁྱེའུ་དེ་མངོན་པར་དད་ནས་སྐྱེད་ཚལ་དེར་སྤྱན་དྲངས་ཏེ་ཁ་ཟས་དེ་དག་གིས་མངོན་པར་མཆོད་ནས་བསོད་སྙོམས་ཕུལ་ལོ། །དེའི་འོག་ཏུ་མཛའ་སྡེ་རྣམས་འོངས་པ་ན། དེ་དག་ཁྲོས་ནས་ཁྱིམ་བདག་གི་ཁྱེའུ་དེ་གསོད་པར་བརྩམ་པ་ན། དེ་སྐྲག་ནས་དྲང་སྲོང་སྨྲ་བར་སོང་སྟེ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་སྡེ་སྣོད་གསུམ་ལ་སྦྱངས་པས་ལོབས་ཏེ་རིག་པ་དང་གྲོལ་བའི་སྤོབས་པ་དང་ལྡན་པའི་ཆོས་སྨྲ་བར་གྱུར་ནས། དེས་ཕ་མ་གཉིས་སྐྱབས་འགྲོ་དང་བསླབ་པའི་གཞི་རྣམས་ལ་བཀོད་ནས་སྦྱིན་པ་དང་སྦྱིན་པའི་བགོ་བཤའ་བྱེད་དུ་བཅུག་གོ །དེ་ནས་མཛའ་སྡེ་རྣམས་ཀྱང་འགྱོད་དེ་བཟོད་གསོལ་ཕུལ་ཞིང༌། དེ་ལས་སྐྱབས་འགྲོ་དང་བསླབ་གཞི་རྣམས་ཀྱང་བླངས་སོ། །དེ་ནས་ཕྱིས་དགེ་སློང་དེ་ནད་ཀྱིས་ཐེབས་ནས་འཆི་ཀར། མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་པར་གྱུར་ཅིག་ཅེས་སྨོན་ལམ་བྱས་སོ། །དེའི་ཚེ་ཕ་མ་དང་མཛའ་སྡེའི་ཚོགས་དེ་དག་ཀྱང་དྲུང་དུ་འཁོད་པས་བདག་ཅག་རྣམས་ཀྱང་ཁྱོད་ལ་བརྟེན་ནས་སངས་རྒྱས་དེ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་བྱས་སོ། །དེའི་དུས་ཀྱིས་དགེ་སློང་སྡེ་སྣོད་གསུམ་པ་གང་ཡིན་པ་དེ་ནི། ད་ལྟར་གྱི་ཁྱིམ་བདག་གི་ཁྱེའུ་འདི་ཡིན་ལ། དེའི་ཕ་མར་གྱུར་པ་དེའང་ད་ལྟར་གྱི་ཕ་མ་འདི་གཉིས་དང་མཛའ་སྡེ་ལྔ་བརྒྱ་པོ་ནི་ནེའུ་ལྡངས་ལྔ་བརྒྱ་པོ་འདི་ཡིན་ཏེ་འདི་རྣམས་ཀྱིས་ད་ལྟར་ང་མཉེས་པར་བྱས་ཀྱི་མི་མཉེས་པར་མ་བྱས་སོ་གསུངས། འདི་ནི་སྦྱིན་པ་དང་ཚུལ་ཁྲིམས་ཀྱི་འབྲས་བུ་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་ཀོ་ས་ལ་དང༌། ཡུལ་མ་ག་དྷཱའི་བར་མཚམས་ནས་སེང་གེ་མཐུ་རྩལ་ཆེ་བ་གཉིས་གནས་ཏེ། དེ་གཉིས་ཀྱིས་སྐྱེ་བོ་མང་བོ་ཁ་འདོགས་པར་བྱེད་པས་དེ་གཉིས་ཀྱི་བར་གྱི་ལམ་གྱི་རྒྱུ་འགྲུལ་ཐམས་ཅད་ཆད་དོ། །དེ་ནས་བཅོམ་ལྡན་འདས་ཀྱི་དེ་གཉིས་འདུལ་བའི་དུས་ལ་བབ་པར་མཁྱེན་ནས། ཀུན་དགའ་བོ་ལ་བཀའ་སྩལ་ནས་འཁོར་མང་པོ་དང་བཅས་ཏེ་ཡུལ་མ་ག་དྷཱའི་ཕྱོགས་སུ་ལྗོངས་རྒྱུ་ཞིང་ལམ་དེ་ནས་གཤེགས་པས། དེའི་ཚེ་སེང་གེ་གཉིས་པོ་ཕན་ཚུན་འཐབ་པར་ཆས་པ་ལས༑ བཅོམ་ལྡན་འདས་དེ་གཉིས་ཀྱི་མདུན་ལོགས་སུ་བཞུགས་པས། སེང་གེ་དེ་གཉིས་ཀྱིས་བཅོམ་ལྡན་འདས་མཐོང་བ་དང་རབ་ཏུ་དགའ་ནས་འཐབ་པའི་སེམས་ཞི་སྟེ་ཞབས་ལ་བཏུད་དེ་དྲུང་དུ་འཁོད་པ་དང༌། བཀའ་སྩལ་པ། བཞིན་བཟང་ཁྱེད་གཉིས་སྔོན་གྱི་ཉེས་པར་སྤྱོད་པའི་ལས་ཀྱིས་དུད་འགྲོའི་ནང་དུ་སྐྱེ་ན། ཁྱེད་གཉིས་ད་ལྟར་ཡང་དེ་འབའ་ཞིག་གི་རྒྱུ་བྱེད་ཅིང་འདུག་གོ །བཞིན་བཟང་གཉིས་འདི་ལྟར། འདུ་བྱེད་ཐམས་ཅད་ནི་མི་རྟག་གོ །ཆོས་ཐམས་ཅད་ནི་བདག་མེད་དོ། །མྱ་ངན་ལས་འདས་པ་ནི་ཞི་བའོ། །ང་ལ་སེམས་དགའ་བར་གྱིས་ཤིག་དང༌། དུད་འགྲོའི་སྐྱེ་གནས་དང་བྲལ་བར་འགྱུར་ཡང་སྲིད་དོ༑ ༑ཞེས་བཀའ་བསྩལ་ནས་བཅོམ་ལྡན་འདས་གཤེགས་སོ། །སེང་གེ་དེ་གཉིས་ཀྱང་ཟས་བཅད་དེ། བཅོམ་ལྡན་འདས་ལ་མངོན་པར་དགའ་བཞིན་དུ་ཤི་འཕོས་ཏེ། ལྷའི་ནང་དུ་སྐྱེས་སོ། །དེར་གནས་གསུམ་ལ་བརྟགས་པས་བཅོམ་ལྡན་འདས་ལ་སེམས་དགའ་བས་དུད་འགྲོ་ལས་ལྷར་སྐྱེས་པ་མཐོང་ནས། ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་པས་བདེན་པ་མཐོང་ནས་ཕྱིར་ལྷ་ཡུལ་དུ་སོང་ངོ༌། །དེའི་ཚེ་རྒྱལ་བྱེད་ཀྱི་ཚལ་འོད་ཀྱི་སྣང་བ་ཆེན་པོས་ཁྱབ་པས། དགེ་སློང་རྣམས་ཀྱིས་དེའི་དོན་དྲིས་པ་ན། བཅོམ་ལྡན་འདས་ཀྱིས་ནགས་ཁྲོད་ཀྱི་སེང་གེ་གཉིས་ཀྱིས་ཆོས་ཐོས་ཤིང་དད་པའི་སེམས་ཀྱིས་ཚེ་འཕོས་ཏེ་ལྷ་ཡུལ་དུ་སྐྱེས་ནས་མདང་སུམ་འདིར་འོངས་ཏེ་བདེན་པ་མཐོང་ནས་རང་གནས་སུ་སོང་ངོ་གསུངས་པས་ཐམས་ཅད་ངོ་མཚར་དུ་གྱུར་པ་ན་བཀའ་སྩལ་པ། ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ན་ཡུལ་ཀཱ་ཤིའི་རྒྱལ་པོ་ཚངས་སྦྱིན་དང༌། བི་དེ་ཧིའི་རྒྱལ་པོ་དབང་ཆེན་སྡེ་གཉིས་མི་མཐུན་ཏེ་སྐྱེ་བོ་ཕལ་མོ་ཆེ་ཁ་འདོགས་པར་བྱེད་པ་ལ། དྲང་སྲོང་ཆེན་པོ་མངོན་ཤེས་ལྔ་དང་ལྡན་པ་ཞིག་གིས་རྫུ་འཕྲུལ་གྱིས་འདུམ་པར་མཛད་ཅིང་ཆོས་བསྟན་པས། རྒྱལ་པོ་དེ་གཉིས་ཀྱིས་རང་རང་གི་བུ་རྒྱལ་སར་བཞག་སྟེ། དྲང་སྲོང་གི་ཐད་དུ་གཉིས་ཀ་རབ་ཏུ་བྱུང་བས་བསམ་གཏན་བཞི་དང་མངོན་ཤེས་ལྔ་ཐོབ་བོ། །དེའི་དུས་ཀྱི་དྲང་སྲོང་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ད་ལྟར་ང་ཡིན་ལ། རྒྱལ་པོ་དེ་གཉིས་ནི་སེང་གེ་འདི་ཡིན་ཏེ། དེའི་ཚེ་ཡང་འདི་གཉིས་འཁོན་བྱང་བར་བྱས་ནས་བསམ་གཏན་གྱི་བདེ་བ་ལ་བཀོད་དོ་གསུངས། དེར་དེ་གཉིས་ཀྱི་ལས་ཀྱི་རྒྱུ་ཞུས་པས།འདི་ལ་འདས་པའི་ལས་ཀྱང་ཡོད་དེ། སྔོན་སངས་རྒྱས་འོད་སྲུང་གི་བསྟན་པ་ལ་འདི་གཉིས་དགེ་བསྙེན་དུ་གྱུར་ཏེ། དེའི་ཚེ་ཁྲོས་པའི་སེམས་ཀྱིས་སྐྱེ་བོ་མང་པོ་ལ་དུད་འགྲོ་ཞེས་པའི་ཚིག་སྨྲས་པས་དུད་འགྲོའི་སྐྱེ་གནས་སུ་གྱུར་ལ། སྐྱབས་འགྲོ་དང་བསླབ་གཞི་བསྲུངས་ཤིང་འཆི་ཁར་སྨོན་ལམ་བཏབ་པས་སངས་རྒྱས་དང་མཇལ་ཞིང་ཆོས་ཐོས་ནས་བདེན་པ་མཐོང་བར་གྱུར་ཏོ། །ད་ལྟར་གྱི་ལས་ཀྱང་ཡོད་དེ་སེང་གེ་དེ་གཉིས་ང་ལ་སེམས་དགའ་བར་གྱུར་པས་ལྷའི་ཡུལ་དུ་སྐྱེས་པའོ་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ནགས་ཁྲོད་ཅིག་ན་རྔོན་པ་མང་པོས་རི་དྭགས་བཤོར་བའི་ཕྱིར་རྒྱ་དང༌། རྙི་དང༌། འཇོལ་རླུབས་དང་རྙི་མང་པོ་བཙུགས་ནས། དེར་རི་དྭགས་མང་པོ་ཞིག་བཟུང་བ་ལ། རྔོན་པ་དག་དེར་སོང་སྟེ་རྙིས་བཟུང་བའི་རི་དྭགས་རྣམས་ལ་མདའ་འཕངས་ནས་ཕལ་ཆེར་བསད་དེ་ཉུང་ཤས་ཤིག་ལུས་པ་ན། བཅོམ་ལྡན་འདས་ཕྱོགས་དེར་གཤེགས་པས། རི་དྭགས་དང་རྔོན་པ་དེ་རྣམས་ཀྱིས་རྒྱང་རིང་ནས་མཐོང་བས་དེ་དག་ཤིན་ཏུ་དགའ་བར་གྱུར་ཏེ། རྔོན་པ་རྣམས་ཀྱིས་བཅོམ་ལྡན་འདས་ལ་ཕྱག་བྱས་ནས་ཆོས་ཉན་དུ་འཁོད་པ་ན། བཅོམ་ལྡན་འདས་ཀྱིས་མཐུན་པའི་ཆོས་བསྟན་པས་དེ་དག་སྟན་དེ་ཉིད་ལ་འཁོད་བཞིན་དུ་བདེན་པ་མཐོང་ནས། དེ་དག་ཚུར་ཤོག་གིས་བསྙེན་པར་རྫོགས་ཤིང་བརྩོན་པས་དགྲ་བཅོམ་པ་ཐོབ་བོ། །རི་དྭགས་དེ་རྣམས་ཀྱང་བཅོམ་ལྡན་འདས་ལ་སེམས་དགའ་བཞིན་དུ་ཤི་འཕོས་ཏེ་ལྷ་ཡི་ཡུལ་དུ་སྐྱེས་ཤིང་ཞག་མ་ལོན་པར་བཅོམ་ལྡན་འདས་ཀྱི་དྲུང་དུ་འོངས་ནས་ཆོས་ཞུས་པས་བདེན་པ་མཐོང་ནས་སླར་ལྷ་ཡུལ་དུ་སོང་ངོ༌། །དེར་དགེ་སློང་རྣམས་ཀྱིས་དེ་དག་གི་ལས་ཀྱི་རྒྱུ་ཞུས་པས། སྔོན་སངས་རྒྱས་འོད་སྲུང་གི་དུས་སུ་རབ་ཏུ་བྱུང་སྟེ། དགེ་སློང་འཐབ་ཀྲོལ་ཅན་དུ་གྱུར་ནས་དགེ་སློང་དག་ལ་ཁ་ཅིག་གིས་གདོལ་པ་དང༌། ཁ་ཅིག་གིས་དུད་འགྲོ་ཞེས་ཚིག་ཏུ་བརྗོད་པས་ད་ལྟར་གདོལ་པ་དང་དུད་འགྲོའི་སྐྱེ་གནས་སུ་གྱུར་ལ། དེའི་ཚེ་ཚངས་པར་སྤྱོད་ཅིང་དབང་པོ་ཡོངས་སུ་སྨིན་པར་བྱས་པས་ད་ལྟར་རྣམ་པར་གྲོལ་བར་གྱུར་ཏོ་གསུངས། འདི་རྣམས་ཀྱི་ཆོས་ཐོས་པ་དང་སངས་རྒྱས་ལ་དད་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་དང༌༑ ཚོང་པ་ལྔ་བརྒྱ་དང༌། སྤྲང་པོ་ལྔ་བརྒྱ་དང༌། ཐབས་ཅིག་ཏུ་ལྗོངས་རྒྱུ་ཞིང་གཤེགས་པ་ལས། ནགས་ཁྲོད་ཅིག་ཏུ་ནགས་ལ་མེ་ཆེན་པོ་འབར་བས་སྐྱེ་བོ་ཐམས་ཅད་འཇིགས་ཤིང་སྐྲག་པར་གྱུར་པ་ན། བཅོམ་ལྡན་འདས་མགྲོན་པོ་རྣམས་ཀྱི་མདུན་ལོགས་སུ་གཤེགས་པ་ལས། སངས་རྒྱས་ཀུན་གྱི་སྟོབས་གང་དང༌། །དགྲ་བཅོམ་གང་གི་སྟོབས་གང་དང༌། །སངས་རྒྱས་དཀོན་མཆོག་གཟི་བྱིན་གྱིས། །མེ་ཁྱོད་ལམ་ནི་དབྱེ་བར་གྱིས། །དེ་བཞིན་དུ་གཞན་འདྲ་བ་ལས། རྐང་པ་གསུམ་པའི་གནས་སུ། དམ་ཆོས་དང༌། དགེ་འདུན་ཞེས་ཁ་བསྒྱུར་བའི་ཚིགས་སུ་བཅད་པ་གསུམ་གསུངས་པས་དེའི་མོད་ལ་མེ་ཞི་བར་གྱུར་པས།ཚོང་པ་དེ་དག་རབ་ཏུ་དགའ་ནས་བཅོམ་ལྡན་འདས་ཀྱི་སྤྱན་སྔར་འཁོད་ནས་ཆོས་མཉན་པས་ནི་དེ་དང་མཐུན་པའི་ཆོས་གསུངས་པས་དེ་དག་ཐེག་པ་གསུམ་གྱི་ལམ་ལ་སྨིན་པར་བྱས་ཏེ་འབྲས་བུ་ཐོབ་པ་ཡང་མང་ངོ༌། །དེར་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ནའང༌། ནགས་ཁྲོད་གཅིག་ན་བྱ་མང་པོ་གནས་པ་ལས། ནགས་ལ་མེ་ཤོར་ཏེ་བྱ་དེ་དག་གི་ནང་ནས་འགྲོ་ནུས་པ་རྣམས་བྲོས། འགྲོ་མི་ནུས་པ་དང༌། སྒོ་ང་རྣམས་དེ་ཉིད་དུ་བོར་རོ། །དེའི་ཚེ་བྱང་ཆུབ་སེམས་དཔའ་གོང་མ་སྲེག་ཅིག་ཏུ་སྐྱེ་བ་བཞེས་ཏེ། དེས་དེ་ལྟར་མཐོང་ནས་སྙིང་རྗེ་ཆེན་པོ་སྐྱེས་ཏེ། བདག་གིས་འདི་རྣམས་ཀྱི་ཕྱིར་ཡང་བརྩོན་འགྲུས་མ་བསྐྱེད་ན་སེམས་ཅན་རྣམས་འཁོར་བ་ལས་ཇི་ལྟར་བསྒྲལ་བར་བྱ་སྙམ་སྟེ། འདབ་མ་ཆུ་སྦངས་ནས། མེ་ཆེན་པོའི་སྟེང་གི་ནམ་མཁའ་ལ་འདུག་སྟེ་འདབ་མ་སྤྲུགས་ནས་ཚིགས་སུ་བཅད་དེ་སྨྲས་པ༑ འདི་དག་འདབ་མ་ཡོད་མོད་ཀྱི། །འདི་དག་ད་དུང་འཕུར་མི་ནུས། །འདི་དག་རྐང་པ་ཡོད་མོད་ཀྱི། །འདི་དག་ད་དུང་འགྲོར་མི་ནུས། །འདི་རྣམས་ཕ་མ་འཕུར་ཏེ་སོང༌། །མེ་ཁྱོད་སྡོད་ལ་མ་འགུལ་ཅིག །བདེན་དང་བདེན་ཚིག་གང་ཡིན་པ། །བདག་གིས་བྱམས་སེམས་རབ་བསྒོམས་པའི། །བདེན་པའི་ཚིག་ནི་འདི་ཡིས་ནི། །མེ་ཁྱོད་སྡོད་ལ་མ་འགུལ་ཅིག ༑དེར་ལྷའི་དབང་པོ་བརྒྱ་བྱིན་གྱིས་མཐོང་ནས་བྱང་ཆུབ་སེམས་དཔའི་གྲོགས་བྱའོ་སྙམ་སྟེ་ཆར་ཆེན་པོ་ཕབ་པས་མེ་ཞི་བར་གྱུར་ཏེ་དེ་དག་འཇིགས་པ་ལས་ཐར་པར་བྱས་སོ། །དེའི་དུས་ཀྱི་གོང་མ་སྲེག་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ང་ཉིད་ཡིན་ལ།དེའི་ཚེ་ནགས་ཁྲོད་ན་གནས་པའི་སེམས་ཅན་རྣམས་ནི་སྐྱེ་བོ་ཕལ་མོ་ཆེ་འདི་དག་གོ །གཞན་ཡང་འདི་རྣམས་སངས་རྒྱས་འོད་སྲུང་གི་དུས་སུ་ཁ་ཅིག་རབ་ཏུ་བྱུང་བ་དང༌། ཁ་ཅིག་དགེ་བསྙེན་དུ་གྱུར་ནས་ཚངས་པར་སྤྱོད་པ་སྤྱད་ཅིང་དབང་པོ་ཡོངས་སུ་སྨིན་པར་བྱས་པ་དེས་ད་ལྟར་རྣམ་པར་གྲོལ་ལོ་གསུངས། འདིས་ནི་ངག་གི་རྫུན་སྤངས་ཤིང་བདེན་པར་སྨྲ་བ་དང་བྱམས་སེམས་བསྒོམས་པའི་འབྲས་བུའང་བསྟན་པ་ཡིན་ནོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ་གྲོང་དེའི་ཁྱིམ་བདག་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལས་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་པས་མིང་ཡང་ལྟ་ན་སྡུག་ཅེས་པར་བཏགས་སོ། །དེ་ཆེར་སྐྱེས་པ་ན་རྒྱལ་པོའི་ཁབ་ཐམས་ཅད་དུ་དེའི་གྲགས་པས་ཁྱབ་ནས་ཐམས་ཅད་དེར་བལྟ་བར་འོང་བ་ལས། ཕྱིས་ཞིག་ན་བཅོམ་ལྡན་འདས་མངོན་པར་སངས་རྒྱས་ཏེ་རྒྱལ་པོའི་ཁབ་ཏུ་བྱོན་ནས་སྐྱེ་བོ་དཔག་ཏུ་མེད་པའི་དོན་མཛད་པས། རྒྱལ་པོའི་ཁབ་ཀྱི་མི་རྣམས་དེར་འདུས་ནས་ཁྱེའུ་ལ་ལྟ་བར་བྱེད་པ་མེད་པར་གྱུར་ནས། ཁྱེའུ་དེས་དེའི་རྒྱུ་དྲིས་པ་ན། སངས་རྒྱས་བཅོམ་ལྡན་འདས་ཀྱིས་བསྔགས་པ་ཐོས་ནས་དེ་རབ་ཏུ་དགའ་བར་གྱུར་ཏེ། ཕ་མ་དང་ལྷན་ཅིག་ཏུ་འོད་མའི་ཚལ་དུ་སོང་བ་ན། ཁྱེའུ་དེས་བཅོམ་ལྡན་འདས་ཀྱི་སྐུ་མཐོང་བ་ན་དེ་ལ་ཕ་ཡི་འདུ་ཤེས་སྐྱེས་ཏེ། ཕ་ཕ་ཞེས་བརྗོད་ཅིང་ཞབས་ལ་ཕྱག་བྱས་ཏེ་སྐུའི་དྲུང་ན་འདུག་གོ །དེར་བཅོམ་ལྡན་འདས་ཀྱིས་རྐྱེན་དང་འཚམ་པའི་ཆོས་བསྟན་པའི་འོག་ཏུ། ཕ་མ་གཉིས་ཀྱིས་ཁྱེའུའི་ལག་པ་ནས་བཟུང་སྟེ་ཁྱིམ་དུ་འགྲོ་བར་བྱས་ཀྱང་དེ་སངས་རྒྱས་ཀྱི་ཐད་ནས་དབྲལ་བར་མ་ནུས་སོ། །དེ་ནས་དེ་གཉིས་ཀྱིས་བསམ་པ། བཅོམ་ལྡན་འདས་བདག་ཅག་གི་ཁྱིམ་དུ་སྤྱན་དྲངས་ན་ཐབས་དེས་ཁྱིམ་དུ་ཁྲིད་ནུས་པར་འགྱུར་རོ་སྙམ་ནས། སངས་རྒྱས་འཁོར་དང་བཅས་པ་དགུང་བདུན་གྱི་བར་སྤྱན་དྲངས་ཤིང་མཆོད་ནས། བཅོམ་ལྡན་འདས་ཀྱིས་དེ་དག་དང་མཐུན་པའི་ཆོས་བསྟན་པས་ཁྱིམ་བདག་འཁོར་དང་བཅས་པ་བདེན་པས་མཐོང་ཞིང༌། ཁྱེའུ་དེ་དགེ་སློང་ཚུར་ཤོག་གིས་བསྙེན་པར་རྫོགས་ཏེ་བརྩོན་པས་དགྲ་བཅོམ་པ་ཉིད་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ན། བཀའ་སྩལ་པ། ཁྱེའུ་འདི་ནི་ངའི་འདས་མ་ཐག་པའི་ཚེ་རབས་ལྔ་བརྒྱར་བུར་གྱུར་པས་ན༑ སྔོན་གྱིས་བག་ཆགས་དེ་ཁོ་ནས་འདིས་ང་ལ་མཇལ་བར་བྱེད་དོ། །དེ་ནས་དེའི་ལས་ཀྱི་རྒྱུ་གསོལ་པ་ན། སྨོན་ལམ་གྱིས་དབང་ལས་གྱུར་ཏེ། སྔོན་འདས་པའི་དུས་བསྐལ་པ་བཟང་པོ་འདི་ཉིད་ཀྱི་མི་རྣམས་ཀྱི་ཚེ་ལོ་བཞི་ཁྲི་ཐུབ་པ་ན་སངས་རྒྱས་འཁོར་བ་འཇིག་འཇིག་རྟེན་དུ་བྱོན་ཏེ། དེའི་ཚེ་རྒྱལ་པོ་མཛེས་པས་གཙུག་ལག་ཁང་རྣམ་པ་ཐམས་ཅད་ཡོངས་སུ་རྫོགས་པ་ཞིག་བྱས་ནས་སངས་རྒྱས་འཁོར་དང་བཅས་པ་ལ་ཕུལ་ཏེ། ཉིན་རེ་བཞིན་རྒྱལ་པོ་རང་ཉིད་འཁོར་དང་བཅས་པ་སོང་ནས་གཙུག་ལག་ཁང་གི་བྱི་དོར་བྱེད་པ་ལས༑ ཉིན་ཞིག་རྒྱལ་པོ་དེ་ལ་བྲེལ་བ་ཞིག་བྱུང་སྟེ། རང་གི་བུ་ཐུ་བོ་དེ་བྱི་དོར་བྱེད་པར་བསྐོས་པ་ལས། དེས་བྱི་དོར་བྱེད་པ་ན་སངས་རྒྱས་འཁོར་བ་འཇིག་གིས་ཉི་མ་ནུབ་ཀྱི་བར་དུ་བྱི་དོར་བྱེད་མི་ནུས་པ་དེ་ལྟར་བྱིན་གྱིས་བརླབས་པས། རྒྱལ་བུ་དེ་གཙུག་ལག་ཁང་དེར་དགོང་མལ་བཏབ་པ་ན། དེ་ནུབ་རྒྱལ་བུ་དེས་དགེ་སློང་རྣམས་རྫུ་འཕྲུལ་སྟོན་པའང་མཐོང༌། བརྒྱ་བྱིན་དང་ཚངས་པ་སོགས་ཀྱང་འོང་བར་མཐོང་བས། དེ་བཅོམ་ལྡན་འདས་ལ་ཤིན་ཏུ་དགའ་བར་གྱུར་ཏེ། གྲོང་ཁྱེར་དུ་ཕྱིར་འགྲོ་མི་འདོད་པར་གྱུར་ནས། གཙུག་ལག་ཁང་དེ་ཉིད་དུ་ལོ་ལྔ་སྟོང་གི་བར་དུ་གནས་ནས་གཙུག་ལག་ཁང་དང་དགེ་སློང་རྣམས་ལ་རིམ་གྲོ་བགྱིས་ཤིང༌། བྱམས་པའི་ཏིང་ངེ་འཛིན་ཀྱང་བསྐྱེད། སྐྱབས་སུ་འགྲོ་བ་དང་བསླབ་པའི་གཞི་རྣམས་བསྲུངས་ནས་འཆི་ཁར། བདག་གང་དུ་སྐྱེས་པ་དེར་གཟུགས་བཟང་བ་ལྟ་ན་སྡུག་པ་དང༌། སྟོན་པ་འདི་ལྟ་བུ་མཉེས་པར་བྱས་ནས་རབ་ཏུ་བྱུང་ཞིང་ཉོན་མོངས་པ་སྤངས་ནས་དགྲ་བཅོམ་པ་ཉིད་མངོན་དུ་བྱེད་པར་གྱུར་ཅིག་ཅེས་སྨོན་ལམ་བཏབ་སྟེ། དེའི་དུས་ཀྱི་རྒྱལ་པོའི་བུར་གྱུར་པ་དེ་འདི་ཁོ་ནའོ། །གཞན་ཡང་སངས་རྒྱས་འོད་སྲུང་གི་དུས་སུ་རབ་ཏུ་བྱུང་ཞིང་ཚུལ་ཁྲིམས་བསྲུངས་ལ་དབང་པོ་སྨིན་པར་བྱས་པས་ད་ལྟར་རྣམ་པར་གྲོལ་ལོ་གསུངས། འདིས་ནི་གཙུག་ལག་ཁང་དང་དགེ་འདུན་མཆོད་པའི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་དང་རྒྱལ་པོའི་ཁབ་ཀྱིས་བར་མཚམས་ཤིང་སཱ་ལའི་ནགས་ཁུང་ན། མི་རྒོད་དེ་ཆོམ་རྐུན་པ་ལྔ་བརྒྱ་ཙམ་ཞིག་གནས་ཏེ། མགྲོན་པོ་ཐམས་ཅད་བཅོམ་ཞིང་ཁ་འདོགས་པར་བྱེད་པ་ལས། ཕྱིས་ཞིག་ན་རྒྱལ་པོ་གསལ་རྒྱལ་གྱིས་བུ་འཕགས་སྐྱེས་པོ་དཔུང་གི་ཚོགས་དང་བཅས་ཏེ་མངགས་པས། མི་རྒོད་ལྔ་བརྒྱ་པོ་གསོན་པོར་བཟུང་སྟེ། རྒྱལ་པོ་གསལ་རྒྱལ་ལ་ཕུལ་ཞིང༌། གསལ་རྒྱལ་གྱིས་གཤེད་མ་རྣམས་ལ་བསྒོས་ཏེ་གསོད་དུ་བཏང་བ་ན། བཅོམ་ལྡན་འདས་ཀྱི་དེ་དག་འདུལ་བའི་དུས་ལ་བབ་པར་གཟིགས་ནས། རྒྱལ་པོ་གསལ་རྒྱལ་གྱི་ཐད་དུ་བྱོན་ནས་བཀའ་སྩལ་པ། རྒྱལ་པོ་ཆེན་པོ་རིགས་ཀྱི་བུ་ལྔ་བརྒྱ་པོ་འདི་རྣམས་མ་གསོད་པར་ཐོངས་ཤིགརྒྱལ་པོས་གསོལ་པ། གལ་ཏེ་རབ་ཏུ་བྱུང་ན་བཏང་བར་འཚལ་ལོ་ཞེས་ཞུས་ཏེ་བཏང་ངོ༌། །དེ་ནས་དེ་རྣམས་རྒྱལ་བྱེད་ཀྱི་ཚལ་དུ་ཁྲིད་ནས་རབ་ཏུ་བྱུང་ཞིང་ལུང་ཕོག་པས་ཐམས་ཅད་ཀྱིས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ༑ བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ནའང༌།ཡུལ་བི་དེ་ཧའི་རྒྱལ་པོ་དབང་ཆེན་སྡེ་དཔུང་གི་ཚོགས་དང་བཅས་རི་དྭགས་བཤོར་དུ་སོང་བ་ལས། རྒྱལ་པོའི་བློན་པོ་ལྔ་བརྒྱས་བསད་པར་བགྲོས་པ་བསད་ཤོར་ཏེ། རྒྱལ་པོ་དེས་བློན་པོ་ལྔ་བརྒྱ་པོ་བཟུང་ནས་གསོད་དུ་བཏང་སྟེ་གཤེད་མ་ལ་གཏད་པའི་ཚེ། ནགས་ཁྲོད་ཀྱི་དྲང་སྲོང་ཞིག་གིས་བསླུས་ཏེ་དཀའ་ཐུབ་ཀྱི་ནགས་སུ་ཁྲིད་དེ་རབ་ཏུ་བྱུང་ནས་བསམ་གཏན་བཞི་དང་མངོན་པར་ཤེས་པ་ལྔ་བསྐྱེད་དོ། །དེའི་དུས་ཀྱི་དྲང་སྲོང་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཉིད་ཡིན་ལ། བློན་པོ་ལྔ་བརྒྱ་པོ་ནི་མི་རྒོད་ལྔ་བརྒྱ་པོ་འདི་དག་གོ །གཞན་ཡང་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས། འདི་རྣམས་ཀྱི་ཚུལ་ཁྲིམས་བསྲུངས་ཤིང་དབང་པོ་རྣམས་ཡོངས་སུ་སྨིན་པར་བྱས་པ་དེས་ད་ལྟར་རྣམ་པར་གྲོལ་བར་གྱུར་ཏོ། །
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། མཉན་ཡོད་དང་རྒྱལ་པོའི་ཁབ་ཀྱི་བར་མཚམས་ན་ཤ་ཟ་སྟོང་གནས་ཏེ་ཡུལ་དེ་གཉིས་ཀྱི་སྐྱེ་བོ་རྣམས་ཁ་འདོགས་པར་བྱེད་པ་ལས། རྒྱལ་པོ་གསལ་རྒྱལ་གྱིས་གཟུགས་ཅན་སྙིང་པོ་ལ་བསྐུལ་ནས་བཅོམ་ལྡན་འདས་ལ་འདུལ་བར་གསོལ་པ་བཏབ་པས། བཅོམ་ལྡན་འདས་ཀྱིས་ཀྱང་འདུལ་བའི་དུས་ལ་བབ་པར་གཟིགས་ནས་རྒྱལ་པོའི་ཁབ་ནས་མི་སྣང་བར་གྱུར་ཏེ། སཱ་ལའི་ནགས་ཁུང་ཤ་ཟ་རྣམས་ཀྱི་འདབ་ཏུ་གཤེགས་སོ། དེར་ཤ་ཟ་རྣམས་ཀྱིས་མཐོང་ནས་གཟུགས་མི་སྡུག་པར་བསྒྱུར་ཏེ་ཤུགས་ཆེན་པོས་བཅོམ་ལྡན་འདས་ཀྱི་སྟེང་དུ་བརྒྱུགས་སོ། །དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པས། རྒྱལ་པོ་ཆེན་པོ་རྣམ་ཐོས་ཀྱི་བུ་དང་གནོད་སྦྱིན་ཆེ་བར་གྲགས་སོ་ཅོག་དེར་འོངས་ནས་བཅོམ་ལྡན་འདས་ལ་ཕྱག་བྱས་ཤིང༌། ཤ་ཟའི་ཚོགས་དེ་དག་གཙེས་པས་ཤིན་ཏུ་འཇིགས་ཤིང་སྐྲག་ནས་ཕན་ཚུན་དུ་འབྲོས་པར་བརྩམ་པ་ན། ཕྱོགས་ཐམས་ཅད་མེས་གང་བར་སྤྲུལ་པས་དེ་དག་འབྲོས་མ་ནུས་ནས། བཅོམ་ལྡན་འདས་ཀྱི་ཞབས་དྲུང་འབའ་ཞིག་ཞི་བར་མཐོང་སྟེ། སྐྱབས་འཚོལ་ཞིང་དྲུང་དུ་འཁོད་དེ། བཅོམ་ལྡན་འདས་ལ། བདག་ཅག་ལ་བཀའ་ཅི་སྩལ་ཅེས་གསོལ་པས། བཀའ་སྩལ་པ། ཕྱིན་ཆད་སྡིག་པ་ལས་བཟློག་ལ། སྐྱབས་སུ་འགྲོ་བ་དང་བསླབ་པའི་གཞི་རྣམས་ཟུངས་ཤིགཤ་ཟ་རྣམས་ཀྱིས་ཀྱང་བཀའ་བཞིན་དུ་འཚལ་ལོ། །ཞེས་གསོལ་ཏེ། སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་ཏེ། དེ་ཕྱིན་སྡིག་པའི་ལས་སྤངས་ཤིང་བླ་ན་མེད་པའི་ལམ་ལ་གནས་པར་གྱུར་ནས། ཕན་ཚུན་འགྲུལ་པ་རྣམས་ལ་ཆུ་དང་ཁ་ཟས་ཀྱང་སྦྱིན་ཞིང་ལམ་སྟོར་བ་རྣམས་ལ་ལམ་ཡང་སྟོན་པར་བྱེད་དོ། །དེར་སྐྱེ་བོ་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས་ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ནའང་ས་ཕྱོགས་འདི་ཉིད་ན་ཤ་ཟའི་ཚོགས་ཆེན་པོ་གནས་ཏེ་ཡུལ་ཀཱ་ཤི་དང་ཀོ་ས་ལའི་མི་རྣམས་མ་རུངས་པར་བྱེད་པ་ལས། རྒྱལ་པོའི་ཁབ་ཀྱི་དཀའ་ཐུབ་ཀྱི་གནས་ཞིག་ན་དྲང་སྲོང་ཞིག་ཡོད་པ་དེས་བཏུལ་ཏེ་དགེ་བ་བཅུའི་ལམ་ལ་བཀོད་དོ། །དེའི་དུས་ཀྱི་དྲང་སྲོང་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཡིན་ལ། དེའི་ཚེ་ཤ་ཟར་གྱུར་པ་དེ་དག་ནི་ད་ལྟའི་ཤ་ཟ་འདི་རྣམས་ཡིན་ནོ་གསུངས།
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ། ཡུལ་ཡངས་པ་ཅན་ན་འཕོང་གི་སློབ་དཔོན་དབང་པོའི་མགོ་ཞེས་བྱ་བ་འཕོང་གི་རིག་པ་ཐམས་ཅད་ཀྱི་མཐར་ཕྱིན་པ་ཞིག་གནས་པ་དེས། ལིཙྪ་བི་གཞོན་ནུ་ལྔ་བརྒྱ་ལ་འཕོང་གི་རིག་པ་བསླབས་ནས། དེ་དག་ཀྱང་དེ་ལ་མཐར་ཕྱིན་པར་གྱུར་ཏེ་སྟོབས་པོ་ཆེར་གྱུར་ཏེ། དེ་ནས་ཕྱི་ཞིག་ན་རྒྱལ་པོའི་ཁབ་ན་གནས་པ་རྣམས་དང༌། ཡངས་པ་ཅན་ན་གནས་པ་རྣམས་འགྲས་པར་གྱུར་ཏེ། རྒྱལ་པོའི་ཁབ་ན་གནས་པ་རྣམས་ཀྱིས་དཔུང་གི་ཚོགས་ཡན་ལག་བཞི་གོ་བཀོན་ནས་ཡངས་པ་ཅན་རྣམས་ཀྱི་སྟེང་དུ་དྲངས་པའི་ཚེ། འཕོང་གི་སློབ་དཔོན་དབང་པོའི་མགོ་འཁོར་ལྔ་བརྒྱ་དང་བཅས་པ་དེས་ལན་ལྔ་ཡི་བར་དུ་ཕམ་པར་བྱས་ཏེ་ཕྱིར་བདས་ནས་རྒྱལ་པོའི་ཁབ་ཀྱི་མི་རྣམས་ཁ་བཏགས་པས། འཕོང་གི་སློབ་དཔོན་དབང་པོའི་མགོས་མི་ལྔ་སྟོང་མདའ་འཕངས་ཏེ་བསད་དོ་ཞེས་ཐོག་ཐག་ཏུ་གྲགས་སོ། །དེ་ནས་རྒྱལ་པོའི་ཁབ་ཀྱི་མི་རྣམས་ཀྱིས་དབང་པོའི་མགོ་འདུལ་བར་གསོལ་པ་བཏབ་པས། བཅོམ་ལྡན་འདས་རྒྱལ་པོའི་ཁབ་ནས་མི་སྣང་བར་གྱུར་ནས། ཡངས་པ་ཅན་དུ་གཤེགས་ཏེ་ཕྱིན་ཆད་དབང་པོའི་མགོ་འཕོང་མི་ཤེས་པར་བྱིན་གྱིས་བརླབས་ནས་དེ་རྨོངས་པར་གྱུར་ཏེ། ཅིའི་ཕྱིར་བདག་འདི་ཁོ་ན་ལྟར་མ་རུངས་པར་གྱུར། དོན་འདི་བཅོམ་ལྡན་འདས་ལ་གསོལ་ལོ་སྙམ་ནས་དྲུང་དུ་ཕྱིན་ཏེ་ཞབས་ལ་ཕྱག་བྱས་ནས་ཆོས་མཉན་པའི་ཕྱིར་སྤྱན་སྔར་འདུག་པ་ན། བཅོམ་ལྡན་འདས་ཀྱིས་དེའི་ཁམས་དབང་མོས་པ་དང་འཚམ་པར་ཆོས་བསྟན་པས་དེ་ཉིད་སྟན་དེ་ལ་འཁོད་བཞིན་དུ་རྒྱུན་དུ་ཞུགས་པའི་འབྲས་བུ་ཐོབ་ནས་རབ་ཏུ་བྱུང་བར་གསོལ་པ་དང༌༑ བཅོམ་ལྡན་འདས་ཀྱིས། ལིཙྪ་བི་ལྔ་བརྒྱ་པོ་རྣམས་ལ་སྒྲོན་ཅིག་གསུངས། དེ་ནས་དེ་ཡངས་པ་ཅན་དུ་སོང་ནས། དེ་ཐམས་ཅད་ལ་རབ་ཏུ་འབྱུང་བར་འདོད་པར་འགྱུར་བའི་ཆོས་བསྟན་ཅིང་དེ་རྣམས་ཀྱིས་ཀྱང་ཕ་མ་ལ་གནང་བ་ཞུས་ཏེ། དབང་པོའི་མགོ་དང་ལྷན་ཅིག་ཏུ་བཅོམ་ལྡན་འདས་ཀྱི་སྤྱན་སྔར་ཕྱིན་ནས་ཆོས་ཉན་པས། ལིཙྪ་བི་ལྔ་བརྒྱ་པོ་རྣམས་ཀྱང་སྟན་དེ་ཉིད་ལ་འཁོད་བཞིན་དུ་བདེན་པ་མཐོང་ནས། དེ་ཐམས་ཅད་རབ་ཏུ་བྱུང་ཞིང་བསྙེན་པར་རྫོགས་ནས་བརྩོན་པས་ཀུན་ཀྱང་དགྲ་བཅོམ་པ་མངོན་དུ་གྱུར་ཏོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། སྔོན་བྱུང་བ་འདས་པའི་དུས་ན་གྲོང་ཁྱེར་གྲུ་འཛིན་ཞེས་བྱ་བ་ན། རྒྱལ་པོ་དབང་ཆེན་ཞེས་བྱ་བའི་བུ་དབང་ཆེན་སྡེ་ཞེས་བྱ་བ་བཟོ་དང་སྒྱུ་རྩལ་གྱི་གནས་མཐའ་དག་ལ་བྱང་ཆུབ་པ་ཞིག་ཡོད་པ་དེས་བལྟས་པས། བློན་པོ་ལྔ་བརྒྱ་ཡོད་པ་ཀུན་གྱིས་ཆོས་མ་ཡིན་པས་རྒྱལ་སྲིད་བྱེད་པ་མཐོང་ནས་དེ་སྐྱོ་སྟེ་ཕ་མ་ལ་གནང་བ་ཞུས་ནས་དཀའ་ཐུབ་ཀྱིས་ནགས་སུ་སོང་བ་ལས། ཕྱིས་ཡབ་རྒྱལ་པོ་དེ་འདས་ནས། ཉི་འོག་གི་རྒྱལ་པོ་དག་གིས་ཡུལ་ལ་གནོད་པ་བྱེད་པ་ན། བློན་པོ་རྣམས་ཀྱིས་རྒྱལ་བུ་སྤྱན་དྲངས་ཏེ་རྒྱལ་སར་བཞུག་གོ་སྙམ་ནས། བློན་པོའི་མཆོག་གཅིག་ཡོད་པ་དེ་རྒྱལ་བུའི་དྲུང་དུ་སོང་སྟེ་དོན་དེ་གསོལ་བ་ན༑ རྒྱལ་བུའི་གལ་ཏེ་ཁྱོད་དགེ་བ་བཅུའི་ལས་ཀྱི་ལམ་ལ་གནས་པར་གྱུར་ན་དེའི་འོག་ཏུ་འོང་ངོ་གསུངས་པས། བློན་པོའི་མཆོག་དེས་རང་ཉིད་དགེ་བཅུའི་ལས་ཀྱི་ལམ་ལ་གནས་པར་བྱས་ཤིང་བློན་པོ་གཞན་ལྔ་བརྒྱ་པོ་དག་ཀྱང་དགེ་བཅུའི་ལམ་ལ་བཀོད་ནས། རྒྱལ་བུ་དེ་སྤྱན་དྲངས་ནས་རྒྱལ་སར་བཅུག་གོ དེ་ན་ཡུལ་ཁམས་མཐའ་དག་དགེ་བཅུའི་ལམ་ཡང་དག་པ་ལ་བཀོད་པར་བྱས་ཏེ། དེའི་དུས་ཀྱི་རྒྱལ་བུ་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཡིན་ལ། བློན་པོའི་མཆོག་དེ་ནི་དབང་པོའི་མགོ་དང༌། བློན་པོ་ལྔ་བརྒྱ་པོ་ནི་ལིཙྪ་བི་ལྔ་བརྒྱ་པོ་འདི་ཡིན་ཏེ། དེའི་ཚེ་ཡང་ངས་དབང་པོའི་མགོ་འདི་ཁོ་ན་ལ་བརྟེན་ནས་བློན་པོ་ལྔ་བརྒྱ་པོ་དེ་དག་སྡིག་པ་ལས་བཟློགས་ཏེ། དགེ་བ་བཅུའི་ལས་ཀྱི་ལམ་ལ་བཀོད་དོ། །གཞན་ཡང་འདི་རྣམས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་ཚེ་གཅིག་ཏུ་ཚངས་པར་སྤྱོད་པ་སྤྱད་ནས་དབང་པོ་ཡོངས་སུ་སྨིན་པར་བྱས་པས་ད་ལྟར་རྣམ་པར་གྲོལ་ལོ་གསུངས།
༈ ཡང་སྟོན་པ་རྒྱལ་པོའི་ཁབ་ན་བཞུགས་པའི་ཚེ་ལྷའི་དབང་པོ་འཁོར་དང་བཅས་པ་བདེན་པ་ལ་བཀོད་པར་མཛད་དེ། དེ་ཡང་སུམ་ཅུ་རྩ་གསུམ་གྱི་ལྷའི་ནང་ན་ལྷའི་དབང་པོ་བརྒྱ་བྱིན་ལ། ལུས་ཀྱི་འོད་ཆུང་བ་དང༌། གོས་རྒྱན་སོགས་ལས་སྒྲ་མི་སྙན་པར་གྲགས་པ་དང༌། གོས་ཀྱིས་རེག་ན་རྩུབ་པར་གྱུར་པ་དང༌། ལུས་ལ་དྲི་མ་ཆགས་པ་དང༌། མིག་འཛུམ་པ་སྟེ་ཉེ་བའི་ལྟས་ལྔ་བྱུང་བས་འཆི་འཕོ་བར་ཤེས་ནས་མི་དགའ་བར་གྱུར་པ་ལ།ལྷ་མ་ཡིན་གྱི་བུ་མོ་བདེ་སོགས་མས་བསྐུལ་བས་འཛམ་བུ་གླིང་དུ་འོངས་ནས། དགེ་སྦྱོང་དང་བྲམ་ཟེ་དང་ཁོང་དགེ་བའི་རང་བཞིན་ཅན་དུ་གྲགས་པ་ཐམས་ཅད་ཀྱི་ཐད་དུ་འོངས་ནས༑ ཐབས་ཅི་ཞིག་གིས་ན་ལྷའི་བུ་འཆི་འཕོ་བར་གྱུར་པ་ལས། འཆི་འཕོ་བར་མི་འགྱུར་ཞེས་དྲིས་པས། དེ་དག་གིས་བདག་ལ་ལྷའི་དབང་པོ་བརྒྱ་བྱིན་བལྟར་འོངས་པ་འདི་ནི་བདག་ཅག་གིས་རྙེད་པ་ལེགས་པར་རྙེད་དོ་ཞེས་ཟེར་ནས། དེ་དག་དབང་པོ་བརྒྱ་བྱིན་ཉིད་ལ་སྐྱབས་སུ་འགྲོ་བར་བྱེད་པས། བརྒྱ་བྱིན་གྱིས་བསམ་པ། འདི་ལྟར་བདག་ནི་འདི་རྣམས་ལ་འདྲི་བར་འདོད་ཅིང་སྐྱབས་སུ་འགྲོ་བར་འདོད་པ་ལས། འདི་དག་བདག་ལ་སྐྱབས་སུ་འགྲོ་བར་བྱེད་ན། བདག་དགེ་སྦྱོང་དང༌། བྲམ་ཟེ་འདི་ལྟ་བུ་ལ་འདྲི་ཅི་དགོས་སྙམ་སྟེ་རེ་ཐག་ཆད་དོ། །དེའི་ཚེ་བྱང་ཆུབ་སེམས་དཔའ་དགའ་ལྡན་གྱི་གནས་ནས་གཟིགས་པ་རྣམ་པ་བཞིས་གཤེགས་ཏེ་ཡུམ་གྱི་ལྷུམས་སུ་ཞུགས་པ་མཐོང་བས་བརྒྱ་བྱིན་རབ་ཏུ་དགའ་བར་གྱུར་ནས་ད་ནི་དེ་ལས་བདུད་རྩི་རྟོགས་པར་འགྱུར་རོ་སྙམ་ནས་ལྷའི་བུ་བཞི་སྲུང་བར་བཏང་ཞིང༌། དུས་དུས་སུ་བདག་ཉིད་ཀྱང་འོངས་ནས་སྲུང་བར་བྱེད་ལ། བལྟམས་པའི་ཚེ་ཡང་བདག་ཉིད་ཀྱིས་བླངས་ཤིང༌། སྐུ་ཆེར་སྐྱེས་པའི་ཚེ་ཡང་སྐྱོ་བ་བསྐྱེད་ནས་ངེས་པར་འབྱུང་བར་བསྐུལ་ཞིང༌། བྱང་ཆུབ་ཀྱི་སྙིང་པོར་ཡང་བསྲུང་བའི་ཕྱིར་སོང་ངོ༌། །དེ་ནས་བྱང་ཆུབ་སེམས་དཔའ་བླ་ན་མེད་པའི་ཡེ་ཤེས་བརྙེས་ནས། ལྔ་སྡེ་དང༌། ཉེ་བའི་ལྔ་སྡེ་དང༌། གྲོང་གི་བྱིས་པ་སྟོང་ལྔ་བཅུ་དང༌། བཟང་སྡེའི་སྡེ་ཚན་རྣམས་བཏུལ་བ་དང༌། དགའ་མོ་དང་དགའ་སྟོབ་མ་བདེན་པ་ལ་བཀོད་པ་དང༌། ལྟེང་རྒྱས་འོད་སྲུང་དང༌། ཆུ་ཀླུང་འོད་སྲུང་སྤུན་རབ་ཏུ་བྱུང་བ་དང༌། ག་ཡར་གཤེགས་ནས་ཆོ་འཕྲུལ་རྣམ་པ་གསུམ་བསྟན་པ་དང༌། རྒྱལ་པོའི་ཁབ་ཏུ་གཟུགས་ཅན་སྙིང་པོ་ལྷ་བརྒྱད་ཁྲི་དང་ཡུལ་མ་ག་དྷཱའི་བྲམ་ཟེ་དང་ཁྱིམ་བདག་སྟོང་ཕྲག་དུ་མ་བདེན་པ་ལ་བཀོད་པ་དེའི་ཚེ་རྣམས་སུ་ལྷའི་དབང་པོ་བརྒྱ་བྱིན་གྱིས་ད་དུང་བདག་གི་ཞུ་བ་ལུང་བསྟན་པའི་དུས་ལ་མ་བབ་བོ་སྙམ་མོ། །དེ་ནས་བཅོམ་ལྡན་འདས་འོད་མའི་ཚལ་དུ་བཞུགས་པ་ན། མཆོག་ཟུང་གཉིས་རབ་ཏུ་བྱུང་སྟེ་བསྟན་པ་རྒྱས་པར་མཛད་ནས། ད་ནི་ལྷ་ཡི་དབང་པོ་བརྒྱ་བྱིན་འཁོར་བརྒྱད་ཁྲི་དང་བཅས་པ་བདེན་པ་ལ་དགོད་པར་བྱའོ་སྙམ་དུ་དགོངས་ནས། རྒྱལ་པོའི་ཁབ་ནས་མི་སྣང་བར་གྱུར་ཏེ། ལྷོ་ཕྱོགས་བྲམ་ཟེའི་གྲོང་ཨ་མྲའི་ནགས་ཁྲོད་ཅེས་བྱ་བ་དེའི་བྱང་ཕྱོགས། རི་བི་དེ་ཧའི་དབང་པོའི་བྲག་ཕུག་ཏུ་གཤེགས་ནས་མེའི་ཁམས་ལ་སྙོམས་པར་ཞུགས་སོ། །དེར་ལྷའི་དབང་པོ་བརྒྱ་བྱིན་གྱིས་དུས་ལ་བབ་པར་རིག་ནས་ལྷའི་འཁོར་བརྒྱད་ཁྲི་དང༌། ལྷ་མ་ཡིན་གྱི་བུ་མོ་བདེ་སོགས་དང༌། དྲི་ཟའི་བུ་ཟུར་ཕུད་ལྔ་པ་དང་ཐབས་ཅིག་ཏུ་གནས་དེར་ལྷགས་པས་ལྷ་དེ་རྣམས་ཀྱི་འོད་ཀྱིས་རི་བི་དེ་ཧ་ཐམས་ཅད་སྣང་བ་ཆེན་པོས་ཁྱབ་པར་གྱུར་ཏོ། །དེར་དྲི་ཟའི་བུ་གཙུག་ཕུད་ལྔ་པ་འཁོར་ལྔ་བརྒྱ་དང་བཅས་པས་བཻཌཱུརྱའི་པི་ཝང་བླངས་ནས་ཚིགས་སུ་བཅད་པའི་དབྱངས་ཀྱིས། བཅོམ་ལྡན་འདས་ཏིང་ངེ་འཛིན་ལས་བཞེངས་སུ་གསོལ་པ་ན་བཅོམ་ལྡན་འདས་ཀྱིས་ལྷའི་དབང་པོ་འཁོར་མང་པོ་དང་བཅས་པར་གཟིགས་ནས་བྲག་ཕུག་དེ་ཡང་ཤིན་ཏུ་ཡངས་པར་བྱིན་གྱིས་བརླབས་སོ། །དེ་ནས་ལྷའི་དབང་པོ་འཁོར་དང་བཅས་པ་བཅོམ་ལྡན་འདས་ཀྱི་དྲུང་དུ་སོང་ནས་ཞབས་ལ་ཕྱག་བྱས་ཏེ་ཆོས་མཉན་པའི་ཕྱིར་སྤྱན་སྔར་འདུག་ནས། བརྒྱ་བྱིན་ལྷའི་དབང་པོས་བཅོམ་ལྡན་འདས་ལ་ཞུ་བ་དང་ཞུ་ལན་རབ་ཏུ་མང་པོ་མཛད་པའི་མཐར་བརྒྱ་བྱིན་རབ་ཏུ་མགུ་ནས། ལྷ་དང་བཅས་པའི་འཇིག་རྟེན་ན། །གང་ཟག་ཁྱོད་ཀྱི་ཟླ་མ་མཆིས། །དཔའ་བོ་ཆེན་པོ་ཁྱོད་ལ་འདུད༑ ༑སྐྱེས་མཆོག་ཁྱོད་ལ་ཕྱག་འཚལ་ལོ། །ཞེས་སོགས་ཀྱིས་བསྟོད་ཅིང་བཅོམ་ལྡན་འདས་ཀྱིས་ཆོས་བསྟན་པས་ལྷའི་དབང་པོ་བརྒྱ་བྱིན་དང༌། ལྷ་བརྒྱད་ཁྲིས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བར་སྐྱེས་ཏེ། བདེན་པ་མཐོང་བའི་མཇུག་ཐོག་དེ་མ་ཐག་པར་སྟན་དེ་ལ་འཁོད་བཞིན་དུ་ལྷའི་དབང་པོ་བརྒྱ་བྱིན་དེ་ཉིད་ཚེ་འཕོས་ཏེ། སྟན་དེ་ཉིད་དུ་ཕྱིར་སྐྱེས་སོ། །དེ་ལྟར་ཤི་འཕོས་པ་དང་སྐྱེས་པ་ནི། མིག་མི་འཛུམ་པ་དང༌།མི་སྣང་བར་གྱུར་པ་དང༌། ལུས་ཀྱི་རེག་པའི་སྒོ་ནས་རྟོགས་པར་འགྱུར་ཏེ། བརྒྱ་བྱིན་རང་ཉིད་དང་བདེ་སོགས་མ་ལས་ལྷ་གཞན་གྱིས་རྟོགས་པར་མི་འགྱུར་རོ། །དེ་ནས་ལྷའི་དབང་པོ་དང་དྲི་ཟའི་རྒྱལ་པོ་ལ་སོགས་པ་འཁོར་དང་བཅས་པས་ཇི་སྲིད་འཚོའི་བར་དུ་སྐྱབས་སུ་འགྲོ་བ་དང་བསླབ་པའི་གཞི་རྣམས་ཀྱང་བླངས་ཏེ། ལྷའི་དགེ་བསྙེན་ཆེན་པོ་དག་གིས་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་བསྐོར་བ་ལན་གསུམ་བྱས་ཏེ། སླར་ལྷའི་ཡུལ་དུ་གཤེགས་སོ། །དེར་དགེ་སློང་རྣམས་ངོ་མཚར་དུ་གྱུར་ནས་ལྷའི་དབང་པོ་འཁོར་དང་བཅས་པའི་ལས་ཀྱི་རྒྱུ་ཞུས་པ་ན། བཀའ་སྩལ་པ། དེ་ནི་སྨོན་ལམ་གྱི་དབང་ལས་གྱུར་ཏེ། སྔོན་སངས་རྒྱས་འཁོར་བ་འཇིག་འཇིག་རྟེན་དུ་བྱོན་ཏེ་སངས་རྒྱས་པ་ན་རྒྱལ་པོའི་ཕོ་བྲང་མཛེས་ལྡན་དུ་གཤེགས་ཏེ། དེའི་ཚེ་རྒྱལ་པོ་མཛེས་པས། གཙུག་ལག་ཁང་ལྔ་བརྒྱ་བརྩེགས་ཏེ་གནས་ཁང་དྲུག་སྟོང་བྱས་ནས་སངས་རྒྱས་འཁོར་དང་བཅས་པ་ལ་འབུལ་ཞིང་གཙུག་ལག་ཁང་དེ་དག་ཏུ་ཡོ་བྱད་ཐམས་ཅད་སྦྱར་ནས། རྒྱལ་པོ་དེ་ཉིད་འཁོར་བརྒྱད་ཁྲི་དང་བཅས་པས་མཆོད་པའི་ལས་ལ་བརྩོན་ཅིང༌། མཐར་སྐུ་མྱ་ངན་ལས་འདས་པའི་ཚེ་ནའང༌། སྐུ་གདུང་ལ་མཆོད་རྟེན་བརྩེགས་ཏེ། མཆོད་པ་རྒྱ་ཆེན་པོས་མཆོད་ནས་སྨོན་ལམ་བཏབ་པས༑ དགེ་བའི་རྩ་བ་འདིས་བདག་གང་དང་གང་དུ་སྐྱེས་པ་དེར་གལ་ཏེ་ལྷར་སྐྱེས་ན་ནི་ལྷ་ཆེ་བར་གྲགས་པ་ལྷ་རྣམས་ཀྱིས་མངའ་བདག་ཏུ་གྱུར་ཅིག གལ་ཏེ་མིར་གྱུར་ན་ནི་ཆེ་བར་གྲགས་པ་མི་རྣམས་ཀྱིས་ནང་ནས་རྒྱལ་སྲིད་ཀྱི་མངའ་བདག་ཏུ་གྱུར་ཅིག་ཅེས་བྱས་སོ༑ ༑དེའི་ཚེ་འཁོར་བརྒྱད་ཁྲི་པོས་བདག་ཅག་གང་དུ་སྐྱེས་པ་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེ་བ་དང༌། རྒྱལ་པོ་ཁྱོད་ལ་བརྟེན་ནས་སྟོན་པ་འདི་ལྟ་བུ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིག་ཅེས་བྱས་སོ། །དེའི་དུས་ཀྱི་རྒྱལ་པོ་མཛེས་པ་ནི་ལྷའི་དབང་པོ་བརྒྱ་བྱིན་འདི་ཉིད་ཡིན་ཏེ་ལས་དེའི་རྣམ་པར་སྨིན་པས་ཆེད་འགའ་ལྷར་སྐྱེས་ཏེ་ལྷ་རྣམས་ཀྱི་མངའ་བདག་བྱས་ལ། ཆེད་འགའ་མིར་སྐྱེས་ཏེ་མི་རྣམས་ཀྱི་རྒྱལ་སྲིད་བྱས་སོ། །དེའི་ཞམ་རིང་བ་བརྒྱད་ཁྲིར་གྱུར་པ་གང་ཡིན་པ་དེ་ནི་ལྷ་བརྒྱད་ཁྲི་པོ་འདི་དག་སྟེ། ཚེ་རབས་ཐམས་ཅད་དུ་ཕྱུག་ཅིང་ནོར་མང་བར་གྱུར་ལ༑ འདི་རྣམས་ཀྱིས་ད་ལྟར་ང་མཉེས་པར་བྱས་ཀྱི་མི་མཉེས་པར་མ་བྱས་སོ་གསུངས།འདིས་ནི་དཀོན་མཆོག་མཆོད་པའི་ཕན་ཡོན་དང་ལྷ་དང་བཅས་པའི་འཇིག་རྟེན་ན་སྐྱབས་ཀྱི་མཆོག་ནི་སངས་རྒྱས་ཉག་གཅིག་ཡིན་པར་ཡང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་བྲམ་ཟེ་ཞིག་རང་གི་ཆོས་ལུགས་ལྟར་ལོ་བཞི་བཅུ་རྩ་བརྒྱད་ཀྱི་བར་དུ་ཚངས་པར་སྤྱོད་པ་སྤྱད་ནས། དེའི་འོག་ཏུ་ཆུང་མ་བླངས་པ་ལས། ཆུང་མ་ནི་གཟུགས་བཟང་ལྟ་ན་སྡུག་པ་གཡེམ་ལ་དགའ་བར་གྱུར་ཏེ་ཁྱིམ་ཐབ་ནི་རྒན་པོར་གྱུར་པས་དེ་ལ་མི་དགའ་ཞིང་ལྷན་ཅིག་ཏུ་གནས་པར་མི་འདོད་པ་ལ། བྲམ་ཟེ་དེས་ཆུང་མའི་ངོ་སྲུང་བའི་ཕྱིར་ནོར་འཚོལ་དུ་འོང་བ་ལས། །མལ་དུ་མི་རྒོད་ཀྱིས་བཅོམ་པས་ཤིན་ཏུ་སྡུག་བསྔལ་བར་གྱུར་ཏེ་བདག་ཁྱིམ་དུ་སོང་ན་ནི་ཆུང་མས་འཐབ་པར་འགྱུར་གྱིས། ད་འདི་ཉིད་དུ་སྲོག་འདོར་བར་བྱའོ་སྙམ་ནས་ནགས་ཁུང་ཐིབས་པོར་སོང་སྟེ་ཤིང་གི་ཡལ་ག་ལ་ཐག་པ་བཏགས་ནས་འགག་པར་བརྩམས་པ་ན་བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་དགོངས་ནས། ནགས་ཁུང་ཐིབས་པོ་དེར་གཤེགས་ཏེ་བྲམ་ཟེ་དེ་ལ། ཁྱོད་གཟུ་ལུམ་མ་བྱེད་ཅིགངས་ཁྱོད་ལ་ནོར་སྦྱིན་ནོ་ཞེས་བཀའ་སྩལ་ཏེ་གཏེར་ཆེན་པོ་བསྟན་པས། དེས་ཀྱང་ནོར་རྣམས་ཁྱེར་ཏེ་རང་གི་ཁྱིམ་དུ་སོང་ནས། དེའི་ཁྱིམ་འབྱོར་པ་རྒྱས་པར་བྱས་ཏེ་བཞག་ནས་སྦྱིན་པ་དག་བྱིན་ཞིང་བསོད་ནམས་དག་བྱེད་པ་ལ་ཞུགས་སོ། །དེ་ནས་དེས་ཕྱི་ཞིག་ན་བཅོམ་ལྡན་འདས་ཀྱི་བཀའ་དྲིན་དྲན་ནས་རབ་ཏུ་བྱུང་བར་འདོད་དེ་སྤྱན་སྔར་ཕྱིན་པ་ན། བཅོམ་ལྡན་འདས་ཀྱིས་དེ་ལ་མཐུན་པའི་ཆོས་བསྟན་པས་རྒྱུན་དུ་ཞུགས་པ་ཐོབ་ཅིང༌། ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་པའི་གོ་འཕང་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། ད་ལྟར་འབའ་ཞིག་མ་ཡིན་ཏེ། འདས་པའི་དུས་ནའང་བྲམ་ཟེ་འདི་དབུལ་བས་འཇིགས་ནས་བདག་ཉིད་འཆི་བར་བྱས་པ་ལས། ངས་ནོར་གྱི་ཕུང་པོ་ཆེན་པོ་བྱིན་ནས། དགེ་བ་བཅུའི་ལས་ཀྱི་ལམ་ལ་བཀོད་པ་ཡིན་ཏེ། སྔོན་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་དབང་ཆེན་སྡེ་ཞེས་བྱ་བས་རྒྱལ་སྲིད་བྱེད་དེ། རྒྱལ་པོ་དེ་ནི་སེམས་ཅན་ཐམས་ཅད་ལ་བུ་སྡུག་པ་བཞིན་དུ་བྱམས་པའི་རང་བཞིན་གང་ལ་ཅི་འདོད་པ་ཐམས་ཅད་སྦྱིན་ཞིང་ཐམས་ཅད་དགེ་བཅུའི་ལམ་ལ་བཀོད་དེ་རྒྱལ་སྲིད་ཆོས་བཞིན་དུ་བསྐྱངས་པར་བྱས་པས་མི་མ་ཡིན་པ་རྣམས་ཀྱིས་ཀྱང་དེ་ལ་བསྲུང་ཞིང་སྐྱོབ་པར་བྱེད་པས་ལོ་ལེགས་ཤིང་ཕྱུགས་འཕེལ་བ་སོགས་ཡུལ་ཁམས་ཐམས་ཅད་ཤིན་ཏུ་འབྱོར་པར་གྱུར་ཏོ། །དེའི་ཚེ་ཉི་འོག་གི་རྒྱལ་པོ་ནི་ཆོས་མ་ཡིན་པ་འབའ་ཞིག་གིས་རྒྱལ་སྲིད་བྱེད་པས་སྐྱེ་བོ་རྣམས་སྐྱོ་བར་གྱུར་ནས་ཐམས་ཅད་དབང་ཆེན་སྡེའི་ཡུལ་དུ་ཕྱིན་པས། ཉི་འོག་གི་རྒྱལ་ཁམས་ནས་ཡུལ་སྟོང་པར་གྱུར་པ་མཐོང་ནས་བློན་པོ་རྣམས་ལ་དྲིས་པ་ན་རྒྱུ་མཚན་ཞིབ་པར་ཐོས་པས་ཉི་འོག་གི་རྒྱལ་པོ་དེ་ཤིན་ཏུ་ཁྲོས་ཏེ་དཔུང་ཚོགས་ཡན་ལག་བཞི་དང་བཅས་རྒྱལ་པོ་དབང་ཆེན་སྡེའི་སྟེང་དུ་ཕྱིན་པ་ན། རྒྱལ་པོ་དབང་ཆེན་སྡེས་ཐོས་ཏེ་བློན་པོ་རྣམས་ལ་སྨྲས་པ༑ ཀྱེ། ངས་ནི་ཚེ་གཅིག་གི་འཚོ་བ་ཙམ་གྱི་ཕྱིར་སྡིག་པ་བྱེད་མི་ཕོད་ཀྱིས། གལ་ཏེ་ཁྱོད་རྣམས་ཡུལ་ཕུང་བར་འགྱུར་མི་འདོད་ན་ནི་ཉི་འོག་གི་རྒྱལ་པོ་དེ་ལ་ཕྱག་འཚོལ་ཅིག ངས་ནི་དེ་ལ་གནོད་པ་བྱེད་མི་ཕོད་དོ། །ནགས་ཀྱི་ནང་དུ་ཤིང་ཤུན་ཤར་བུའི་གོས་གྱོན་ཅིང༌། །འབྲས་བུ་ཟ་ལ་གཅན་གཟན་དག་དང་འགྲོགས་ཀྱང་སླའི། །འཇིག་རྟེན་ཕ་རོལ་དག་གིས་འཛེམ་པའི་མི་རྣམས་ཀྱིས། །རྒྱལ་སྲིད་དག་གི་ཕྱིར་ནི་གསོད་དང་བཅིང་མི་བྱ། །ཞེས་བྱས་ཏེ་དཀའ་ཐུབ་ཀྱི་ནགས་སུ་སོང་ངོ། །དེ་ནས་བློན་པོ་རྣམས་ཀྱིས་ཉི་འོག་གི་རྒྱལ་པོ་ལ་བབ་ཕུལ་ཞིང༌། དེས་ཀྱང་ཡུལ་དེ་ཆམ་ལ་ཕབ་སྟེ་འདུག་པ་ན། རི་ཁྲོད་ཀྱི་གྲོང་ཞིག་ནས་བྲམ་ཟེ་དབུལ་པོ་ཞིག་བཟའ་མི་མང་བས་དེ་དག་བསྐྱང་མ་ནུས་ནས་ཝཱ་རཱ་ཎ་སཱིར་རྒྱལ་པོ་དབང་ཆེན་སྡེ་ལ་སློང་དུ་འོང་བ་ན། དེས་རྒྱལ་པོ་ནགས་སུ་གནས་བཅས་པར་ཐོས་ཏེ་མྱ་ངན་གྱི་ནོན་བཞིན་དུ་དཀའ་ཐུབ་ཀྱི་ནགས་སུ་ཕྱིན་ནས་བྱང་ཆུབ་སེམས་དཔའ་ལ་ནོར་བསླང་བས། བདག་དཀའ་ཐུབ་ཀྱི་ནགས་ན་གནས་བཅས་པ་མ་ཐོས་སམ། བདག་ལ་ནོར་ག་ལ་ཡོད་གསུངས་པས། བྲམ་ཟེ་དེ་རེ་ཐག་ཆད་ནས་ས་ལ་འགྱེལ་ཞིང་བརྒྱལ་སངས་པ་ན་གནས་དེར་འཆི་བར་བྱའོ་སྙམ་སྟེ་ཤིང་གི་ཡལ་ག་ལ་ཐག་པ་བཏགས་ནས་འགག་གྲིར་བཏང་བར་བརྩམས་པ་ན། བྱང་ཆུབ་སེམས་དཔའ་ལྷག་པར་ཡང་སྙིང་རྗེ་ཆེན་པོ་སྐྱེས་ཏེ། བྲམ་ཟེ་དེ་ལ་སྨྲས་པ། ཁྱོད་ཀྱིས་གཟུ་ལུམ་མ་བྱེད་དང༌། ངས་ཁྱོད་ཀྱི་དབུལ་བ་གཅད་པར་བྱའོ། །བྲམ་ཟེ་ཁྱོད་ཚུར་ཤོག་ལ། ངའི་ལག་པ་རྒྱབ་ཏུ་བསྣོལ་ཏེ་དམ་པོར་ཆིངས་ལ། ཉི་འོག་གི་རྒྱལ་པོའི་དྲུང་དུ་ཁྲིད་ཅིག་དང༌། དེས་ཁྱོད་ལ་ནོར་གྱི་ཕུང་པོ་ཆེན་པོ་སྦྱིན་པར་འགྱུར་རོ། །དེ་ལས་ཐབས་གུད་ན་མ་མཐོང་ངོ༌། །དེ་ནས་བྲམ་ཟེ་དེས། དེ་ལྟར་བྱས་ཏེ་རྒྱལ་པོའི་ཕོ་བྲང་གི་སྒོར་ཁྲིད་པ་ན། རྒྱལ་པོ་དེས་མཐོང་སྟེ་ཡིད་མ་ཆེས་ནས། བྲམ་ཟེ་དེ་ལ་འདི་ཁྱོད་ཀྱིས་ག་ནས་ཁྲིད་དེ་འོངས། བྲམ་ཟེས། འདི་ནི་ལྷའི་དགྲ་ལགས་ཏེ༑ འདི་ནི་བདག་གིས་དཀའ་ཐུབ་ཀྱི་ནགས་ཚལ་ན་གནས་པ་ལས་མཐུས་བཟུང་ནས་ཁྲིད་དེ་མཆིས་སོ། །དེར་རྒྱལ་པོ་དེས་བསམ་པ། རྒྱལ་པོ་འདི་ནི་ལུས་ཆེ་ཞིང་སྟོབས་ཆེ་ལ། བྲམ་ཟེ་འདི་ནི་ལུས་ཉམ་ཆུང་བས་ན་འདིས་འདི་བཟུང་བར་ག་ལ་ནུས་ཏེ། འདི་ནི་སྙིང་རྗེ་ཆེ་ལ་སེམས་ཅན་ལ་བྱམས་པས་ན། འདིས་བདག་གིས་བདག་བཅིངས་ནས། འདི་ལ་བྱིན་གོར་མ་ཆག་སྙམ་སྟེ་བྲམ་ཟེ་དེ་ལ་འདི་ཁྱོད་ཀྱིས་ཇི་ལྟར་བཟུང་བ་དྲང་པོར་སྨྲོས་ཤིག དེ་ནས་དེས་ཀྱང་དྲང་པོར་བཤད་པས། རྒྱལ་པོ་དེ་དད་པར་གྱུར་ནས། སེམས་ཅན་དག་པ་འདི་ལྟ་བུ་ལ་བདག་གིས་གནོད་པ་བྱས་སོ་སྙམ་ནས་བདག་ཉིད་ཀྱིས་བཀྲོལ་ཏེ། རྒྱལ་པོའི་ཕོ་བྲང་དུ་སྤྱན་དྲངས་ནས་ཡན་ལག་ཐམས་ཅད་ཀྱིས་འཁྱུད་དེ་སེང་གེའི་ཁྲིའི་སྟེང་དུ་བཞག་ནས། རང་གི་ཅོད་པཎ་དབུར་བཅིངས་ཏེ་ཁྱོད་ནི་རྒྱལ་པོར་འོས་ལགས་ཀྱི་བདག་ནི་འོས་མ་ལགས་སོ་ཞེས་བྱས་ནས། དེས་དེ་ལ་དཔུང་གི་ཚོགས་དང༌། དཀོར་མཛོད་རྣམས་ཕུལ་ནས་བཟོད་པར་གསོལ་ཏེ་རང་གི་ཡུལ་དུ་སོང་ངོ༌། །དེ་ནས་རྒྱལ་པོ་དབང་ཆེན་སྡེས་བྲམ་ཟེ་དེ་ལ་ནོར་གྱི་ཕུང་པོ་ཆེན་པོ་བྱིན་ནས། དགེ་བ་བཅུའི་ལས་ཀྱི་ལམ་ལ་གནས་པར་བྱས་སོ། །དེའི་དུས་ཀྱི་རྒྱལ་པོ་དབང་ཆེན་སྡེར་གྱུར་པ་དེ་ནི་ང་ཡིན་ལ༑ བྲམ་ཟེར་གྱུར་པ་དེ་ནི་འདི་ཡིན་ནོ་གསུངས། འདིས་ནི་བྱང་ཆུབ་སེམས་དཔའི་བཟོད་པ་དང་སྙིང་རྗེའི་སྟོབས་བསྟན་པ་ཡིན་ནོ། །
སྐབས་འདིར་འཚོ་བྱེད་གཞོན་ནུ་གསོས་ཀྱི་སྨན་མར་ལྕགས་མདའ་ཞེས་པ་བསྐོལ་བ་དང༌། ལྷ་བྱིན་གྱི་སྨན་དེ་མ་ཞུ་བ་ལས་འཕྲོས་པའི་སྔོན་གྱི་རབས་རྣམས་ཀྱང་གསུངས་སོ༑ ༑
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་ཤུར་པར་ཀའི་ཁྱིམ་བདག་གི་བུ་རྨོངས་པ་ཞེས་བྱ་བ་དེ་ཆེར་སྐྱེས་ནས་བརྟག་པ་བརྒྱད་སོགས་ལ་བྱང་བར་གྱུར་པ་ན། དེའི་ལུས་ལ་ཤུ་བ་ཡུངས་འབྲུ་ཙམ་ཤ་སྟག་གིས་ཁྱབ་པར་གྱུར་ཏེ། དེ་དག་ཀྱང་སྨིན་ཏེ་རྡོལ་ནས༑ དེའི་ལུས་རྨས་ཞུ་ལུབ་ཏུ་གཡོགས་པར་གྱུར་ཏེ། དེ་སྨན་པ་སོགས་ཀྱིས་གསོས་ཀྱང་སོས་པར་མ་ནུས་ཏེ་ལུས་ལ་རྣག་ཁྲག་འཛག་ཅིང་དྲི་ང་བར་གྱུར་པས། ལུས་ལ་སྤོས་བྱུགས་ཤིང་གོས་ཀྱིས་གཡོགས་པས་མིང་སྦས་པ་ཞེས་བྱར་ཐོགས་སོ། །དེ་ནས་དེའི་ཕ་མ་གཉིས་ཤི་བའི་འོག་ཏུ། དེས་ཞིང་ལས་དང་ཚོང་དང་གྲུའི་ལས་སོགས་ལས་གང་བྱས་ཀྱང་འཇིག་ཅིང་མི་འགྲུབ་པར་གྱུར་ཏེ། དེས་བསམ་པ། བདག་གི་ལས་བྱས་སོ་ཅོག་འཇིག་ཅིང་འགྲུབ་པར་མི་འགྱུར་ན། འཇིག་རྟེན་ན་མི་འཇིག་པའི་ཆོས་གང་འཇིག་པར་མི་འགྱུར་བ་འགའ་ལྟ་ཡོད་དམ་ཞེས་སྙམ་མོ། །དེའི་ཚེ་དེ་ལ་དགའ་བའི་ལྷ་ཞིག་གིས། ཁྱོད་བཅོམ་ལྡན་འདས་ཀྱི་དྲུང་དུ་སོང་ལ་དོན་འདི་དྲིས་དང༌། དེས་ཁྱོད་ལ་ལུང་སྟོན་པར་འགྱུར་རོ་ཞེས་བསྐུལ་ཞིང་ཡུལ་དེའི་ཚོང་པ་དག་ལས་ཀྱང་སངས་རྒྱས་ཀྱི་བསྔགས་པ་ཐོས་པས་དེ་སྤྲོ་བར་གྱུར་ཏེ་མཉན་ཡོད་དུ་སོང་ནས། བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་ཆོས་མཉན་པ་ན། བཅོམ་ལྡན་འདས་ཀྱིས་དེ་དང་མཐུན་པའི་ཆོས་བསྟན་པས་རྒྱུན་ཞུགས་ཀྱི་འབྲས་བུ་ཐོབ་སྟེ། བདག་གི་ལུས་འདི་ལྟར་མ་གྱུར་ན་རབ་ཏུ་བྱུང་སྟེ་སྙམ་པའི་མོད་ལ་ལུས་ཀྱང་སྔ་མ་ལྟར་སོར་ཆུད་ནས་ཚུར་ཤོག་གིས་བསྙེན་པར་རྫོགས་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེ་ནས་དེ་མཉན་ཡོད་དུ་བསོད་སྙོམས་ལ་བྱོན་པ་ན་ལམ་དུ་བ་དྲུས་མས་བརྡུངས་ཏེ་བསད་ནས། དེ་འཆི་ཀར་དབང་པོ་རྣམས་རྣམ་པར་དྭངས་ཞིང་བཞིན་གྱིས་མདོག་ཡོངས་སུ་དག་པ་ལ་པགས་པའི་མདོག་དཀར་པོར་གྱུར་ཏོ། །དེ་དགེ་སློང་རྣམས་ཀྱིས་བཅོམ་ལྡན་འདས་ལ་གསོལ་པ་ན་བཀའ་སྩལ་པ། རིགས་ཀྱི་བུ་དེ་ནི་ངའི་ཆོས་ཀྱི་རྗེས་སུ་མཐུན་པའི་ཆོས་རྟོགས་པས་ན་ནོར་དུ་གྱུར་པ་ཡིན། རིགས་ཀྱི་བུ་དེ་ནི་མྱ་ངན་ལས་འདས་ཀྱིས། འདིའི་རུས་བུ་ལ་རུས་བུའི་མཆོད་པ་གྱིས་ཤིགདེ་ནས་དགེ་སློང་རྣམས་ཀྱིས་རུས་བུ་ལ་མཆོད་པ་བྱས་ཤིང་མཆོད་རྟེན་བརྩེགས་ནས། བཅོམ་ལྡན་འདས་ལ་དེའི་ལས་ཀྱི་རྒྱུ་ཞུས་པས། བཅོམ་ལྡན་འདས་ཀྱིས་སྔོན་བྱུང་བ་འདས་པའི་དུས་ན། གྲོང་ཁྱེར་ཝཱ་རཱ་ཎ་སཱི་ན། རྒྱལ་པོ་ཚངས་པས་བྱིན་ཞེས་བྱ་བ་ཞིག་རྒྱལ་པོ་བྱེད་དེ། དེའི་ཚེ་གྲོང་དེའི་ཁྱིམ་བདག་གཉིས་འགྲས་ནས། གཅིག་དེས་རྒྱལ་པོ་ལ་ནོར་མང་པོ་ཕུལ་ཞིང༌། གཅིག་དེས་རྒྱལ་པོ་ལ་བརྙས་པས་དེ་གཉིས་ཤགས་འགྱེད་པའི་ཚེ་གཡོ་ཤགས་ཀྱིས་ཕམ་པར་བྱས་ནས་ཁྱིམ་བདག་དེ་ལ་བྱིན་ཏེ། དེས་རང་གི་ཁྱིམ་དུ་ཁྲིད་ནས་ལྕག་གིས་ཞེན་པར་གཞུས་ནས། ལྕག་རྨ་དེ་དག་གི་ནང་དུ་དུག་གི་ཕྱེ་མ་གཏོར་ཏེ། དེའི་ལུས་དེ་ཤ་རྣག་བུ་བཞིན་དུ་གྱུར་ནས། དེ་ཕུ་ནུ་རྣམས་ཀྱིས་ནོར་མང་པོས་བསླུས་ཏེ་སྨན་པའི་ལུང་གིས་དེའི་ལུས་སོས་པར་བྱས་སོ། །དེ་སོས་པ་དང་སྐྱོ་བ་ཆེན་པོ་སྐྱེས་ཏེ་དཀའ་ཐུབ་ཀྱི་ནགས་སུ་སོང་བས་སློབ་དཔོན་ལ་མ་ལྟོས་པར་རང་བྱང་ཆུབ་ཀྱི་འབྲས་བུ་མངོན་དུ་མཛད་ནས། སྔར་གྱི་ཁྱིམ་བདག་དེ་ལ་ཐུགས་བརྩེ་བའི་སླད་དུ་དེར་སོང་ནས་ནམ་མཁའ་ལ་འབར་བ་ལ་སོགས་པའི་ཆོ་འཕྲུལ་བསྟན་པས། སྔར་གྱི་ཁྱིམ་བདག་དེ་ཡང་ཆེས་དད་པར་གྱུར་ཏེ་རྐང་པ་ལ་ཕྱག་བྱས་ནས་བཟོད་པར་གསོལ་ཞིང༌། ཇི་སྲིད་འཚོ་ཡི་བར་ཡོ་བྱད་ཐམས་ཅད་ཀྱིས་བསྙེན་བཀུར་བྱས་ཤིང་སྐུ་མྱ་ངན་ལས་འདས་ནས་ཀྱང་སྐུ་གདུང་ལ་མཆོད་རྟེན་བརྩིགས་ཤིང་བཀུར་སྟི་ཆེན་པོ་བྱས་ཏེ་སྨོན་ལམ་བཏབ་བོ། །དེའི་དུས་ཀྱི་ཁྱིམ་བདག་དེ་ནི་རྨོངས་པའམ་སྦས་པ་འདི་ཉིད་ཡིན་ལ། དེའི་ཚེ་ཁྱིམ་བདག་དེའི་ལུས་ལ་ལྕག་གིས་བཞུས་ནས་དུག་གི་ཕྱེ་མས་གཏོར་བའི་ལས་དེའི་རྣམ་སྨིན་གྱིས་གང་དང་གང་དུ་སྐྱེས་པ་དེ་དང་དེར་ལུས་འདི་ལྟ་བུ་འབའ་ཞིག་ཏུ་གྱུར་ལ། ཕྱིས་རང་སངས་རྒྱས་ལ་བཀུར་སྟི་བྱས་ནས་སྨོན་ལམ་བཏབ་པའི་མཐུས་གང་དུ་སྐྱེས་པ་དེར་ཕྱུག་ཅིང་ནོར་མང་ལ་ལོངས་སྤྱོད་ཆེ་བའི་རིགས་སུ་སྐྱེས་ཤིང༌། ད་ལྟར་རང་སངས་རྒྱས་བྱེ་བ་ཕྲག་འབུམ་བས་ཀྱང་ཆེས་ཁྱད་པར་དུ་འཕགས་པ་ང་ལྟ་བུ་མཉེས་པར་བྱས་ཤིང་རབ་ཏུ་བྱུང་བར་འདོད་པའི་མོད་ལ་ལུས་ཀྱི་བཀྲ་མི་ཤིས་པ་ཀུན་མེད་པར་གྱུར་ཏེ། རབ་ཏུ་བྱུང་ནས་དགྲ་བཅོམ་པའི་བར་དུ་གྱུར་ཅིང༌། གཞན་ཡང་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་དབང་པོ་ཡོངས་སུ་སྨིན་པར་བྱས་པས་ད་ལྟར་རྣམ་པར་གྲོལ་ལོ་གསུངས། འདིས་ནི་གཡོ་སྒྱུས་གཞན་ཁྲིམས་ལ་སྦྱར་བའི་ཉེས་དམིགས་སོགས་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་དུ་བཞུགས་པའི་ཚེ། ཡུལ་དེའི་བྲམ་ཟེ་ཞིག་གི་མཆོད་སྦྱིན་བྱེད་པ་ལ། རྒྱལ་ཁམས་ཐ་དད་པའི་བྲམ་ཟེ་རྣམས་འདུས་ཏེ་དེ་དག་ཡོན་ལ་མ་འཆམ་ནས་འཐབ་མོ་ཆེན་པོ་བྱུང་བའི་སྐབས་སུ་བྲམ་ཟེ་གཞན་ཞིག་གིས་མཆོད་སྦྱིན་གྱི་གནས་དེ་ནས་གསེར་དངུལ་དང་བཟའ་བཅའ་མང་པོ་ཁྱེར་ཏེ་བྲོས་པ་ན། བྲམ་ཟེ་དེ་དག་གིས་བཟུང་ནས་ཁུ་ཚུར་དང་རྡོག་པ་དག་གིས་ཤིན་ཏུ་བརྡུང་ཞིང་བོར་བས། དེ་སེམས་སྐྱོ་ནས་རྒྱལ་བྱེད་ཀྱི་ཚལ་དུ་འོངས་ཏེ། བཅོམ་ལྡན་འདས་ཀྱི་སྤྱན་སྔར་ཚུར་ཤོག་གིས་བསྙེན་པར་རྫོགས་ནས་བརྩོན་པས་དགྲ་བཅོམ་པའི་གོ་འཕང་ཐོབ་སྟེ། རང་གི་མངོན་པར་ཤེས་པས་བརྟགས་པས་སྔར་གྱི་མཆོད་སྦྱིན་བདག་པོ་སོགས་བྲམ་ཟེ་སྟོང་ཕྲག་མང་པོ་འདུལ་བར་འགྱུར་བར་མཐོང་ནས་དེ་དག་གི་མཐོང་སར་རྫུ་འཕྲུལ་གྱིས་ནམ་མཁའ་ལས་མཆོད་སྦྱིན་གྱི་ཁང་བར་གཤེགས་པས༑ དེ་ཐམས་ཅད་རབ་ཏུ་དགའ་ནས་པང་གིས་འཁྱུད་དེ་སྟན་ལ་བཞག་ནས་རྐང་པ་ལ་ཕྱག་བྱས་ཏེ་ཆོས་མཉན་པའི་ཕྱིར་འཁོད་པ་ལ། དེ་དག་དང་མཐུན་པའི་ཆོས་བསྟན་པས། མཆོད་སྦྱིན་གྱི་བདག་པོ་དང༌། བྲམ་ཟེ་དེ་དག་སྟན་དེ་ལ་འཁོད་བཞིན་དུ་རྒྱུན་ཞུགས་ཀྱི་འབྲས་བུ་མངོན་དུ་བྱས་ཤིང༌། འཁོར་དེ་དག་གི་ནང་ནས་ཕལ་ཆེར་ནི་སངས་རྒྱས་ལ་གཞོལ་བ་དང༌། ཆོས་ལ་འབབ་པ་དང༌། དགེ་འདུན་ལ་འབབ་པར་བྱས་ཏེ་བཀོད་དོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་དུས་སུ༑ ཝཱ་རཱ་ཎ་སཱིའི་བྲམ་ཟེ་ཞིག་གཏན་ཚིགས་སྔ་མ་ལྟ་བུས་རབ་ཏུ་བྱུང་ཞིང་ཚེ་གཅིག་ལ་ཚངས་པར་སྤྱོད་པ་སྤྱད་ནས། འཆི་ཁར་སྨོན་ལམ་བཏབ་པའི་ལས་ཀྱི་འབྲས་བུས་དེ་ལྟར་གྱུར་པར་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། བྲམ་ཟེའི་ཁྱེའུ་ཞིག་སྐྱོ་སངས་དུ་ཕྱིན་པས། རྒྱལ་བྱེད་ཀྱི་ཚལ་དུ་བཅོམ་ལྡན་འདས་ཀྱིས་འཁོར་མང་པོ་ལ་ཆོས་སྟོན་པ་མཐོང་ནས་དད་པར་གྱུར་ཏེ་སྐྱབས་འགྲོ་དང་བསླབ་གཞི་རྣམས་བླངས་སོ། །དེ་ནས་ཕྱིས་བྲམ་ཟེའི་ཁྱེའུ་དེས་མཆོད་སྦྱིན་བྱེད་པ་ན། བདག་གི་ཁྱིམ་དུ་བཅོམ་ལྡན་འདས་གཤེགས་ཏེ་མཆོད་སྦྱིན་གྱི་ཡོ་བྱད་དག་བཞེས་ན་ཅི་མ་རུང་སྙམ་པའི་མོད། བཅོམ་ལྡན་འདས་དེར་བྱོན་ཏེ་གྲལ་གྱི་གོང་དུ་བཞུགས་ལ་ཁྱེའུ་དེས་མཐོང་ཞིང་བྲམ་ཟེ་གཞན་རྣམས་ཀྱིས་མི་མཐོང་བར་བྱིན་གྱིས་བརླབས་ནས་བཤོས་གསོལ་བའི་འོག་ཏུ་མཆོད་སྦྱིན་གྱི་གནས་སུ་འོད་ཟེར་ཆེན་པོ་བཏང་ནས་སྐུ་མི་སྣང་བར་རྒྱལ་བྱེད་ཀྱིས་ཚལ་དུ་གཤེགས་སོ། །དེར་བྲམ་ཟེ་རྣམས་ཀྱིས་འོད་དེ་མཐོང་བས་ཁ་ཅིག་གིས་བདག་གི་མཆོད་སྦྱིན་གྲུབ་བོ་ཟེར། ཁ་ཅིག་གིས་མི་མཇེད་ཀྱི་བདག་པོ་ཚངས་པ་བྱུང་ངོ་ཟེར། དེ་བཞིན་དུ་དབང་ཕྱུག་དང་ཁྱབ་འཇུག་སོགས་བྱུང་ངོ་ཟེར་བ་ལ། བྲམ་ཟེའི་ཁྱེའུ་དེས་བཅོམ་ལྡན་འདས་གཤེགས་སོ། །གལ་ཏེ་ཁྱེད་ཡིད་མི་ཆེས་ན་བདག་གིས་སང་ནང་པར་མངོན་དུ་འགྱུར་བར་བྱའོ་སྨྲས་སོ། །དེའི་ཕྱིར་ཉིན་བྲམ་ཟེ་ཐམས་ཅད་འཚོགས་པའི་ནང་དུ། ཁྱེའུ་དེས་བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ནས་རྒྱལ་བྱེད་ཀྱི་ཚལ་གྱི་ལོགས་སུ་ཐལ་མོ་སྦྱར་ཏེ། བཙུན་པ་བཅོམ་ལྡན་འདས་འདི་ལྟ་སྟེ་འདས་པ་དང༌། མ་འོངས་པ་དང༌༑ ད་ལྟར་བྱུང་བ་ཅི་ཡང་མི་མཁྱེན་པའམ། མི་གཟིགས་པའམ། མི་རྟོགས་པའམ། ཐུགས་སུ་མི་ཆུད་པ་ཅིའང་མི་མངའ་ན། ཀྱེ་མ། བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་བདག་གི་མཆོད་སྦྱིན་གྱི་གནས་འདིར་གཤེགས་ཏེ་ལོངས་སྤྱོད་པར་གསོལ་ཞེས་བྱས་སོ། །དེའི་མོད་ལ་བཅོམ་ལྡན་འདས་དགེ་སློང་མང་པོས་ཞམ་རིང་བྱས་ཏེ་ནམ་མཁའ་ལས་མཆོད་སྦྱིན་གྱི་གནས་དེར་གཤེགས་ཏེ་གཞན་གྱིས་མི་མཐོང་བར་གདན་ལ་བཞུགས་སོ། །དེ་ནས་བྲམ་ཟེའི་ཁྱེའུས་མཐོང་སྟེ་ཞབས་ལ་ཕྱག་འཚལ་བ་ན། བྲམ་ཟེ་གཞན་དག་གིས་ཁྱེའུ་འདི་སྨྱོས་ཏེ་ཅི་ཡང་བླ་ཞིང་འདུག་གོ་ཟེར་རོ། །དེར་བྲམ་ཟེའི་ཁྱེའུས། བདག་སྨྱོས་པ་མ་ཡིན་ཏེ། བཅོམ་ལྡན་འདས་དགེ་སློང་གི་དགེ་འདུན་གྱི་འཁོར་དང་བཅས་མཆོད་སྦྱིན་གྱི་དབུས་ན་བཞུགས་སོ། །ཞེས་སྨྲས་པས། དེའི་མོད་ལ་ཐམས་ཅད་ཀྱིས་ཇི་ལྟ་བ་བཞིན་དུ་མངོན་སུམ་དུ་མཐོང་ངོ༌། །དེ་ནས་བྲམ་ཟེའི་ཁྱེའུ་དེས་ཀུན་གྱི་མཐོང་བར་བཟའ་བཅའ་གཙང་མ་སྣ་ཚོགས་པས་སངས་རྒྱས་འཁོར་དང་བཅས་པ་མཆོད་ཅིང་ཆོས་ཉན་པའི་མཐར་སངས་རྒྱས་འཁོར་དང་བཅས་པ་གདན་ལས་བཞེངས་ཏེ་གཤེགས་ཟིན་པའི་འོག་ཏུ། བྲམ་ཟེ་དེ་དག་ཁྲོས་ནས་ངེད་ཀྱི་ཕྱིར་བཟའ་བཅའ་བཤམས་པ་དེ་དག་དགེ་སྦྱོང་གཽ་ཏ་མ་ལ་བྱིན་ནོ། །ཞེས་ཟེར་ཞིང་ཁྱེའུ་དེ་གསོད་པར་བརྩམས་པ་ན། དེ་འཇིགས་ནས་བྲོས་ཏེ་རྒྱལ་བྱེད་ཀྱི་ཚལ་དུ་སོང་ནས་སྟོན་པའི་སྤྱན་སྔར་འདུག་པ་ལ། དེ་དང་མཐུན་པའི་ཆོས་བསྟན་པས་རྒྱུན་དུ་ཞུགས་པ་ཐོབ་ཅིང༌། དེ་ཚུར་ཤོག་གིས་བསྙེན་པར་རྫོགས་ནས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་གསོལ་པ་ན། སྔོན་སངས་རྒྱས་འོད་སྲུང་གི་དུས་སུ་ཝཱ་རཱ་ཎ་སཱིའི་བྲམ་ཟེ་ཞིག་གིས་མཆོད་སྦྱིན་བྱས་ཏེ། ཡོན་འགྱེད་པའི་ཚེ་འཐབ་མོ་ཆེན་པོ་བྱུང་ནས་དེ་ཉིད་གསོད་པར་བརྩམས་པ་ན། དེ་སྐྲག་ནས། དྲང་སྲོང་སྨྲ་བའི་གནས་སུ་བྲོས་ཏེ། སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་ཚེ་གཅིག་ཏུ་ཚངས་པར་སྤྱད་དེ་འཆི་ཀར་སྨོན་ལམ་བཏབ་པའི་འབྲས་བུར་གསུངས་སོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། བྲམ་ཟེ་ཞིག་གིས་མཆོད་སྦྱིན་བྱས་ཏེ་གསེར་དངུལ་མང་པོ་བྲམ་ཟེ་རྣམས་ལ་ཡོན་དུ་ཕུལ་བ་ལས་དེ་འགྱེད་པའི་ཚེ་འཐབ་མོ་ཆེན་པོ་བྱུང་སྟེ། རྩོད་པར་གྱུར་པ་ན། བཅོམ་ལྡན་འདས་ཀྱིས་དེ་རྣམས་འདུལ་བའི་དུས་ལ་བབས་པར་དགོངས་ནས་དགེ་སློང་དགེ་འདུན་དང་བཅས་ཏེ། མཆོད་སྦྱིན་གྱི་གནས་སུ་གཤེགས་ཏེ། འཐབ་མོའི་རྩ་བ་ཆགས་པ་དེ་ཉིད་སྤངས་པ་ལས་བརྩམས་ནས་དེ་དང་མཐུན་པའི་ཆོས་བསྟན་པས་བྲམ་ཟེ་བརྒྱ་ཕྲག་དུ་མ་སྟན་དེ་ཉིད་དུ་འཁོད་བཞིན་དུ་ཁ་ཅིག་དྲོད་དང་ཁ་ཅིག་རྩེ་མོ་དང་དེ་བཞིན་དུ་བཟོད་དང་ཆོས་མཆོག་དང༌། རྒྱུན་དུ་ཞུགས་པ་དང༌།ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང་དགྲ་བཅོམ་པའི་བར་གྱི་འབྲས་བུ་ཐོབ་ཅིང༌༑ དེ་བཞིན་དུ་འཁོར་ལོས་སྒྱུར་བའི་རྒྱལ་པོ་དང༌། སྟོབས་ཀྱི་འཁོར་ལོས་སྒྱུར་བ་དང༌།བརྒྱ་བྱིན་དང༌། ཚངས་པར་འགྱུར་བ་དང༌། དེ་བཞིན་དུ་ཉན་ཐོས་དང་རང་སངས་རྒྱས་དང༌༑ བླ་ན་མེད་པའི་རྫོགས་པའི་བྱང་ཆུབ་ཀྱི་ས་བོན་བསྐྱེད་དེ། འཁོར་དེ་དག་གི་ནང་ནས་ཕལ་ཆེར་སངས་རྒྱས་ལ་གཞོལ། ཆོས་ལ་འབབ། དགེ་འདུན་ལ་འབབ་པར་མཛད་ནས་སླར་གཙུག་ལག་ཁང་དུ་གཤེགས་སོ། །དེར་དགེ་སློང་རྣམས་ཀྱིས་དེ་དག་གི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་བསྟན་པ་ལ་དེ་རྣམས་ཁ་ཅིག་དགེ་བསྙེན་དུ་གྱུར༑ ཁ་ཅིག་རབ་ཏུ་བྱུང་ནས་ཚེ་གཅིག་ཏུ་སྐྱབས་འགྲོ་དང༌། བསླབ་པའི་གཞི་རྣམས་བསྲུངས་ཏེ། དབང་པོ་རྣམས་ཡོངས་སུ་སྨིན་པར་བྱས་པ་དེས། ད་ལྟར་རྣམ་པར་གྲོལ་བར་གྱུར་ཏོ་གསུངས།
༈ ཡང་བཅོམ་ལྡན་འདས་ཀྱིས་ལྟེང་རྒྱས་འོད་སྲུང་རལ་པ་ཅན་འཁོར་ལྔ་བརྒྱ་དང༌།དེའི་སློབ་མ་ཆུ་ཀླུང་འོད་སྲུང་དང༌། ག་ཡ་འོད་སྲུང་གཉིས་འཁོར་ཉིས་བརྒྱ་ལྔ་བཅུ་རེ་བཅས་སྔོན་གྱིས་རལ་པ་ཅན་སྟོང་པོ་ཚུར་ཤོག་གིས་བསྙེན་པར་རྫོགས་ཤིང་དགྲ་བཅོམ་པའི་གོ་འཕང་ལ་བཀོད་ནས་དགེ་སློང་སྟོང་པོ་དེ་དག་དང་ཐབས་ཅིག་ཏུ། ཡུལ་མ་ག་དྷཱར་ལྗོངས་རྒྱུ་ཞིང་མཐར་མཆོད་རྟེན་རབ་བརྟན་ཞེས་བྱ་བའི་སྨྱིག་མའི་ནགས་ཁྲོད་ན་བཞུགས་པ་ན། ཡུལ་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་ཐོས་ཏེ། རྒྱལ་པོ་ཆེན་པོའི་འབྱོར་པ་དང་མཐུ་ཆེན་པོའི་ཤིང་རྟ་ཁྲི་ཉིས་སྟོང་དང་རྒོད་མ་སྟོང་བརྒྱད་བརྒྱ་དང༌། ཡུལ་ན་གནས་པའི་བྲམ་ཟེ་དང་ཁྱིམ་བདག་སྟོང་ཕྲག་དུ་མ་དང་བཅས་བཅོམ་ལྡན་འདས་ལ་བསྙེན་བཀུར་གྱི་ཕྱིར་འོང་བ་ན། གྲོང་ཁྱེར་གྱི་སྒོར་བྱུང་བ་དང་རྒྱལ་པོའི་ཅོད་པཎ་ས་ལ་ལྷུང་བས་ཐེ་ཚོམ་དུ་གྱུར་པ་ན། ལྷ་རྣམས་ཀྱིས་སྨྲས་པ། ཁྱོད་ཀྱི་བཅོམ་ལྡན་འདས་ལ་བལྟ་བ་དང༌། བསྙེན་བཀུར་བྱ་བ་ནི་ལེགས་པར་འགྱུར་མོད་ཀྱི་ཁྱོད་དང་དགེ་བའི་རྩ་བ་མཉམ་དུ་བསགས་པའི་ལས་མཐུན་པ་དག་ལས་ཁ་ཅིག་ནི་བཙོན་རར་འདུག་ཅིང་ཁ་ཅིག་ནི་ཡུལ་གཞན་ན་འདུག་པས་བཙོན་རྣམས་ཐོངས་ལ་ལྗོངས་དག་ཏུ་ཡང་དྲིལ་བསྒྲགས་ཏེ་དེ་དག་དང་ལྷན་ཅིག་ཏུ་བསྙེན་བཀུར་གྱི་ཕྱིར་སོངས་ཤིགཅེས་བསྐུལ་བས་རྒྱལ་པོས་ཀྱང་དེ་ལྟར་བྱས་ནས་སྐྱེ་བོ་ཕལ་མོ་ཆེ་དང་ལྷན་ཅིག་ཏུ་ཕྱིན་པ་ན། ལམ་དུ་རྒྱལ་པོས་རང་གི་དཔུང་ཚོགས་ལ་བལྟས་པས་རྒྱགས་པ་སྐྱེས་ཏེ་བྱད་གཟུགས་དང་མཐུ་དབང་མཚུངས་པ་མེད་དོ་སྙམ་མོ། །དེ་བཅོམ་ལྡན་འདས་ཀྱིས་མཁྱེན་ནས་དེ་བས་ཆེས་བྱད་གཟུགས་བཟང་བའི། རྒྱལ་པོ་ལྔ་བརྒྱ་སྤྲུལ་ཏེ་དེ་ལ་ཆོས་བསྟན་ཅིང་བཞུགས་སོ། །དེར་རྒྱལ་པོ་ཇི་སྲིད་བཞོན་པས་འགྲོ་བར་བྱ་བའི་ས་དེ་སྲིད་དུ་བཞོན་པ་ཞོན་ཏེ་སོང་ནས། རྒྱལ་ཐབས་རྣམ་པ་ལྔ་སྟེ། དབུ་རྒྱན་དང་གདུགས་དང༌། རལ་གྲི་དང༌། ནོར་བུ་ཡུ་བ་ཅན་གྱི་རྔ་ཡབ་དང༌༑ རིན་པོ་ཆེས་བརྒྱན་པའི་ལྷམ་ཁྲ་བོ་རྣམས་ཕུད་ཅིང་བཞག་ནས་སྤྱན་སྔར་ཕྱིན་པ་ན།སྤྲུལ་པའི་རྒྱལ་པོ་ལྔ་བརྒྱ་པོ་མཐོང་བས་བྱད་གཟུགས་ཀྱི་རྒྱགས་པ་ཞི་བར་གྱུར་ཅིང༌། དེར་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས། བཙུན་པ་བདག་ནི་མ་ག་དྷཱའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལགས་སོ་ཞེས་གསོལ་པས། རྒྱལ་པོ་ཆེན་པོ་དེ་དེ་བཞིན་ཏེ་རང་གི་སྟན་ལ་འདུག་ཅིག་ཅེས་བཀའ་སྩལ་པས་རྒྱལ་པོ་ཡང་ཕྱོགས་ཤིག་ཏུ་འཁོད་ཅིང༌༑ བྲམ་ཟེ་དང་ཁྱིམ་བདག་རྣམས་ལ་ལས་ཕྱག་འཚལ། ལ་ལས་དགའ་བའི་གཏམ་གསོལ༑ འགའ་ཞིག་རྒྱང་རིང་མོ་ནས་བལྟ་ཞིང་འཁོད་དོ། །དེའི་དུས་ན་བྲམ་ཟེ་དང་ཁྱིམ་བདག་མང་པོ་ཞིག་གིས་ལྟེང་རྒྱས་འོད་སྲུང་ཡང་འཁོར་དེ་ན་མཐོང་སྟེ། ཅི་དགེ་སྦྱོང་ཆེན་པོ་འོད་སྲུང་གི་དྲུང་དུ་ཚངས་པར་སྤྱོད་དམ། འོད་སྲུང་དགེ་སྦྱོང་ཆེན་པོའི་དྲུང་དུ་ཚངས་པར་སྤྱོད་པ་ཡིན་ནམ་སྙམ་ཐེ་ཚོམ་དུ་གྱུར་པ་ལས། སྟོན་པས་དེ་མཁྱེན་ཏེ་དོན་དེའི་དབང་དུ་བྱས་ནས། འོད་སྲུང་དང་ཞུ་ལན་འགའ་རེ་མཛད་ནས། བཀའ་སྩལ་པ། འོད་སྲུང་འཁོར་རྣམས་སྐྱོ་བ་སྐྱེད་ཅིགདེ་ནས་འོད་སྲུང་སྟན་དེར་མི་སྣང་བར་གྱུར་ཏེ་ཕྱོགས་བཞིའི་ནམ་མཁའ་ལ་འཕགས་ཏེ། འཆག་པ་དང༌། སྡོད་པ་དང༌། འདུག་པ་དང༌། ཉལ་བར་བྱེད་པ་སྟེ༑ སྤྱོད་ལམ་རྣམ་བཞི་དང༌། སྣ་ཚོགས་པའི་འོད་འབྱིན་པ་དང༌། སྟོད་ནས་མེ་འབར་ཞིང་སྨད་ནས་ཆུ་འབབ་པ་དང༌། སྨད་ནས་མེ་འབར་ཞིང་སྟོད་ནས་ཆུ་འབབ་པ་སོགས་ཡ་མ་ཟུང་གི་ཆོ་འཕྲུལ་བསྟན་ཏེ། སྟོན་པའི་སྤྱན་སྔར་ལུས་བཏུད་དེ། བཅོམ་ལྡན་འདས་ནི་བདག་གི་སྟོན་པ་ལགས་སོ། །བདག་ནི་བཅོམ་ལྡན་འདས་ཀྱི་ཉན་ཐོས་ལགས་སོ། །ཞེས་ལན་གསུམ་གསོལ་ཞིང༌། བཅོམ་ལྡན་འདས་ཀྱིས་ཀྱང་མཐུན་འགྱུར་མཛད། ལྟེང་རྒྱས་འོད་སྲུང་གིས་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་སྟན་ལ་འཁོད་པ་ན། སྐྱེ་བོ་ཐམས་ཅད་ཐེ་ཚོམ་དང་བྲལ་ཞིང་དད་པ་སྟོབས་སུ་གྱུར་པ་ན། བདག་མེད་པའི་དོན་ལས་བརྩམས་ཏེ་རྟེན་ཅིང་འབྲེལ་བར་འབྱུང་བའི་ཆོས་ཡང་དག་པ་གསུངས་པས། རྒྱལ་པོ་གཟུགས་ཅན་སྙིང་པོ་དང་ལྷ་བརྒྱད་ཁྲི་དང༌། བྲམ་ཟེ་དང༌། ཁྱིམ་བདག་སྟོང་ཕྲག་དུ་མས་དུས་དེ་ཉིད་དུ་བདེན་པ་མཐོང་ཞིང་སྐྱབས་སུ་འགྲོ་བ་དང་བསླབ་པའི་གཞི་རྣམས་ཀྱང་བླངས་སོ༑ ༑དེ་ནས་རྒྱལ་པོ་གཟུགས་ཅན་སྙིང་པོས་སངས་རྒྱས་འཁོར་དང་བཅས་པ་རྒྱལ་པོའི་ཁབ་ཏུ་སྤྱན་དྲངས་ཏེ་འོད་མའི་ཚལ་བྱ་ཀ་ལན་ཏ་ཀའི་ཀུན་དགའ་ར་བར་བཞུགས་སོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ལ། བཀའ་སྩལ་པ། ད་ལྟར་འབའ་ཞིག་མ་ཡིན་ཏེ། སྔོན་འདས་པའི་དུས་ནའང་འདི་རྣམས་བསམ་གཏན་དང་མངོན་ཤེས་དང་དགེ་བ་བཅུའི་ལས་ཀྱི་ལམ་ལ་ངས་བཀོད་པ་དང༌། གཞི་དེས་ངའི་གྲགས་པས་འཇིག་རྟེན་ཀུན་ཏུ་རྒྱས་པར་གྱུར་ཏེ། གྲོང་ཁྱེར་ཤུལ་ལྡན་ཞེས་པ་ན། རྒྱལ་པོ་ཕྱོགས་ཀྱི་བདག་པོ་ཞེས་པས་རྒྱལ་སྲིད་བྱེད་དེ། དེ་ལ་སྲས་མཚན་དང་ལྡན་པ་རྡུལ་ཞེས་བྱ་བ་ཡོད་དེ་དེ་ཉིད་ཆེར་སྐྱེས་པ་ན་བཟོ་དང་སྒྱུ་རྩལ་ཀུན་ལ་བྱང་བར་གྱུར་ཏོ། །རྒྱལ་པོ་དེའི་མདུན་ན་འདོན་ནི་བྲམ་ཟེ་ཁྱབ་འཇུག་ཅེས་བྱ་བ་མཁས་ཤིང་གསལ་ལ་ཡིད་གཞུངས་པ་ཞིག་ཡོད་པ་དེས་རྒྱལ་ཐབས་ཀྱི་བྱ་བ་ཐམས་ཅད་བྱེད་པ་ལས། ནམ་ཞིག་དེ་ལ་ཁྱེའུ་ལྟ་ན་སྡུག་པ་ཞིག་བཙས་ཏེ་མིང་མེ་སྐྱོང་དུ་བཏགས། དེ་ཆེར་སྐྱེས་པ་ན་མཐར་གྱིས་རིགས་པའི་གནས་བཅོ་བརྒྱད་ལ་མཁས་པར་གྱུར་ཏེ་རྒྱལ་བུ་རྡུལ་དང་རྟག་ཏུ་འགྲོགས་ཤིང་བཤེས་པར་གྱུར་པ་ལས༑ ཕྱིས་མདུན་ན་འདོན་ཁྱབ་འཇུག་ཤི་ནས་རྒྱལ་པོ་ཕྱོགས་ཀྱི་བདག་པོ་མྱ་ངན་གྱིས་ནོན་པ་ལ། རྒྱལ་བུ་རྡུལ་གྱིས་ལོ་རྒྱུས་གསོལ་ནས་མེ་སྐྱོང་མདུན་ན་འདོན་གྱི་གཙོ་བོར་བཀུར་ཞིང༌། དེ་ནས་ཡབ་རྒྱལ་པོ་འདས་ནས་རྒྱལ་བུ་རྡུལ་རྒྱལ་སྲིད་ལ་དབང་བསྐུར་བའི་ཚེ་མིང་རྒྱལ་པོ་རྡུལ་ཞེས་བྱ་བར་གྱུར་ཏེ། དེས་ཁྱེའུ་མེ་སྐྱོང་ལ་རྒྱལ་སྲིད་ཀྱི་བྱ་བ་ཐམས་ཅད་གཏད་པས་དེ་ཡང་མིང་འགྱུར་ཏེ་མེ་སྐྱོང་ཁྱབ་འཇུག་ཅེས་བྱ་བར་གྱུར་ཏོ། །དེའི་ཚེ་རྒྱལ་པོ་རྡུལ་གྱི་སྔོན་གཞོན་ནུའི་ཚེ་མཛའ་བཤེས་སུ་གྱུར་པའི་རྒྱལ་རིགས་གཞོན་ནུ་དྲུག་ཡོད་པ་དེ་དག་གིས་ཡུལ་དཔོག་པར་གསོལ་བས། རྒྱལ་པོ་རྡུལ་གྱིས་མེ་སྐྱོང་ཁྱབ་འཇུག་ལ་བསྒོས་ཏེ། ས་ཆེན་པོ་འདི་ཆ་བདུན་དུ་བགོས་པའི་ཆ་དྲུག་པོ་རྒྱལ་རིགས་གཞོན་ནུ་དྲུག་པོ་དེ་ལ་བྱིན་ཅིང་རང་རྒྱལ་སྲིད་ལ་བཀོད་ནས་ཆ་གཅིག་པོ་དེ་རྒྱལ་པོ་རྡུལ་རང་ཉིད་ཀྱིས་བཟུང་ངོ༌། །དེ་ནས་མེ་སྐྱོང་ཁྱབ་འཇུག་ནི་འཛམ་བུའི་གླིང་ན་ཚངས་པར་བཀུར་ཏེ། བྲམ་ཟེ་འདི་ནི་ཚངས་པའི་ལམ་ཡིན་ནོ་སྙམ་དུ་འཛིན་ནོ། །དེར་བྲམ་ཟེ་ཁྱབ་འཇུག་གིས་ཐམས་ཅད་ཀྱིས་བདག་ནི་ཚངས་པར་བཀུར་ཞིང་ཚངས་པའི་ལམ་དུ་འཛིན་ན། སྔོན་གྱི་སློབ་དཔོན་དག་ལས་བྲམ་ཟེ་གང་ཞིག་དབྱར་ཟླ་བ་བཞིའི་བར་དུ་བྱམས་པ་དང་ལྡན་པའི་སེམས་ཀྱིས་གནས་པ་དེ་ལ་མི་མཇེད་ཀྱི་བདག་པོ་ཚངས་པ་བལྟར་འོང་ངོ་ཞེས་ཟེར་བས་དེ་ཉིད་མཐོང་བར་བྱས་ཏེ་ཚངས་པའི་ལམ་དྲིའོ་སྙམ་ནས་རྒྱལ་པོ་རྡུལ་ལ་གསོལ་ཏེ་ཟླ་བ་བཞིའི་བར་དུ་ལས་སུ་བྱ་བ་ཐམས་ཅད་སྤངས་ཏེ། བྱམས་པ་དང་སྙིང་རྗེ་དང་དགའ་བ་དང༌།བཏང་སྙོམས་དང་ལྡན་པའི་སེམས་ཀྱིས་གནས་པར་བྱས་པས། མི་མཇེད་ཀྱི་བདག་པོ་ཚངས་པ་དངོས་སུ་བལྟར་འོང་བ་དང་དྲི་བ་དང་དྲི་ལན་འགའ་ཞིག་གི་མཐར་ཚངས་པའི་ལམ་དྲིས་པ་ན། ཚངས་པས་སྨྲས་པ། ཚངས་པ་མི་ཡིས་ང་རྒྱལ་སྤངས་བྱས་ལ། །རྩེ་གཅིག་བཏུད་དེ་སྙིང་རྗེས་མོས་བྱས་ཤིང༌། །དྲི་ང་མེད་ཅིང་འཁྲིག་པ་རབ་སྤངས་ལ། །དེ་ལ་གནས་ཤིང་དེ་ལ་བསླབས་བྱས་ནས། །རྡུལ་མེད་མི་ཡིས་ཚངས་པའི་འཇིག་རྟེན་ཐོབ། །བྲམ་ཟེ་ཁྱབ་འཇུག་ཆེན་པོས་སྨྲས་པ། ཚངས་པ་གང་དག་མི་ཡི་དྲི་ང་ལགས། །ཆུ་འགྲམ་ཆུས་ཡོག་བཞིན་དུ་གང་གིས་གཡོགས། །ངན་སོང་རྒྱུ་སྟེ་འཇིག་རྟེན་ཐམས་ཅད་བསྒྲིབས། །ཚངས་པ་ཐོབ་པའི་ལམ་ཡང་ཡོང་མི་ཤེས། །ཚངས་པས་སྨྲས་པ། ཁྲོ་དང་བརྫུན་དང་ངན་སེམས་འཚེ་བ་དང༌། །ངན་དུ་བྱེད་དང་བློ་ཕྱེད་ཕྲ་མ་དང༌། །ཆགས་དང་སྡང་དང་དེ་བཞིན་གཏི་མུག་དང༌། །འཆབ་པ་དང་ནི་སེར་སྣ་གཏུམ་ཚིག་རྣམས། །བྲམ་ཟེ་འདི་དག་མི་ཡི་དྲི་ང་བ། །ཆུ་འགྲམ་ཆུས་ཡོག་བཞིན་དུ་དེ་ཡིས་གཡོགས། །ངན་སོང་རྒྱུ་སྟེ་འཇིག་རྟེན་ཐམས་ཅད་བསྒྲིབས། །ཚངས་པ་ཐོབ་པའི་ལམ་ཡང་ཡོང་མི་ཤེས། །ཆོས་འདི་རྟག་ཏུ་སྤྱོད་པ་ཡིན། །དེ་རྣམས་ལས་ནི་འདས་གྱུར་ན། །ཚངས་པ་དག་ཏུ་སྐྱེ་འགྱུར་གྱིས། །ཁྱོད་ཀྱི་བརྟན་པོར་བསྒྲིམས་པར་གྱིས། །ཞེས་སྨྲས་ཏེ་མི་སྣང་བར་གྱུར་ཏོ། །དེར་བྲམ་ཟེ་ཁྱབ་འཇུག་ཆེན་པོས་མི་མཇེད་ཀྱི་བདག་པོ་ཚངས་པས་ཇི་སྐད་བཤད་པའི་དོན་འདི་ཉིད་ཁྱིམ་ན་གནས་བཞིན་དུ་སྒྲུབ་པར་དཀའ་བས། རབ་ཏུ་བྱུང་བའི་དུས་ལ་བབ་པོ་སྙམ་ནས། རྒྱལ་པོ་རྡུལ་ལ་སྨྲས་པས། དེས་ཀྱང་བདག་གི་བུ་ཐུ་བོ་རྒྱལ་སར་མ་བཅུག་གི་བར་དུ་སྡོད་ཅིག དེ་ནས་མཁན་པོའི་རྗེས་སུ་བདག་ཀྱང་རབ་ཏུ་འབྱུང་ངོ༌། །རྒྱལ་པོ་ཆེན་པོ་དུས་ལ་བབ་པར་མཁྱེན་ན་དེ་ལྟར་མཛོད་ཅིགདེ་ནས་རྒྱལ་རིགས་ཀྱི་རྒྱལ་པོ་དྲུག་ལ་སྨྲས་པས། དེ་རྣམས་ཀྱིས་མཁན་པོ་ཁྱོད་ལོ་བདུན་གྱི་བར་དུ་སྡོད་ཅིག་དང༌། ལོ་བདུན་ནས་བདག་ཅག་གི་བུ་དང་ནུ་བོ་དག་རྒྱལ་སར་བཅུག་ལ། མཁན་པོའི་རྗེས་ལ་རབ་ཏུ་བྱུང་ངོ༌། །ཁྱབ་འཇུག་གིས།ཀྱེ་ལོ་བདུན་ནི་ཧ་ཅང་རིང་ཆེས་སོ། །འདོད་པ་རྣམས་ནི་ཆགས་པར་འགྱུར་བའོ། །ལོངས་སྤྱོད་རྣམས་ནི་རྒྱགས་པར་འགྱུར་བའོ། །འཚོ་བ་དང་འཆི་བ་ནི་དྲོད་བཟུང་དཀའོ། །ལོ་བདུན་ལོན་ནས་ཁྱོད་རབ་ཏུ་བྱུང་ངམ་མི་འབྱུང་གཏོལ་མེད་ཀྱིས་བདག་ནི་རབ་ཏུ་འབྱུང་ངོ༌༑ ༑དེ་དག་གིས་རིམ་པར་ལོ་དྲུག་ནས་གཅིག་གི་བར་དང༌། དེ་བཞིན་དུ་ཟླ་བ་བདུན་ནས་གཅིག་གི་བར་དང་ཞག་བདུན་ནས་གཅིག་གི་བར་དུ་སྔ་མ་ལྟར་སྨྲས་ཀྱང༌། ཁྱབ་འཇུག་གི་སྔ་མའི་ཚུལ་གྱིས་བཟློགས་པས། དེ་དག་གིས་ཀྱང་ཞག་བདུན་སོགས་ཀྱང་བཏང་ནས།དེང་ཉིད་དུ་བུ་དང་ནུ་བོ་སོགས་རྒྱལ་སར་བཅུག་ནས་རབ་ཏུ་འབྱུང་བར་སྨྲས་སོ། །དེར་ཁྱེད་ཀྱིས་དེའི་དུས་ལ་བབ་པར་ཤེས་ན་དེ་ལྟར་གྱིས་ཤིག དེ་བཞིན་དུ་རྒྱལ་པོ་དེ་རྣམས་ཀྱི་འཁོར་ཚོགས་སོགས་སྐྱེ་བོ་མང་པོ་ལ་སྨྲས་པས་ཀྱང་ཐམས་ཅད་ཀྱིས་རབ་ཏུ་བྱུང་བར་བྱས་ཏེ། དེར་བྲམ་ཟེ་ཁྱབ་འཇུག་ཆེན་པོས་ཁྱིམ་གྱི་འཁོར་བཏང་སྟེ། སྦྱིན་པ་དག་སྦྱིན་ཞིང་བསོད་ནམས་དག་བྱས་ཏེ། སྐྲ་དང་ཁ་སྤུ་བྲེགས་གོས་ངུར་སྨྲིག་བགོས་ནས། ཡང་དག་པའི་དད་པ་ཁོ་ནས་ཁྱིམ་ནས་ཁྱིམ་མེད་པར་རབ་ཏུ་བྱུང་ཞིང༌། ནགས་ཁྲོད་ཅིག་ཏུ་སྤྱིལ་པོ་ཕུབ་སྟེ་གནས་བཅས་ནས། བསམ་གཏན་བཞི་དང༌། མངོན་པར་ཤེས་པ་ལྔ་བསྐྱེད་དེ་རྫུ་འཕྲུལ་ཆེ་ཞིང་མཐུ་ཆེ་བར་གྱུར་ཏེ། དེའི་རྗེས་སུ་རྒྱལ་པོ་རྡུལ་གཡོག་འཁོར་འབུམ་ཕྲག་དུ་མ་དང༌། རྒྱལ་རིགས་ཀྱི་རྒྱལ་པོ་དྲུག་འཁོར་དང་བཅས་པ་དང་གཞན་ཡང་སྐྱེ་བོ་མང་པོ་དག་རབ་ཏུ་བྱུང་ཞིང༌། དེ་དག་ལ་ཡིད་བྱེད་ཀྱི་ལུང་ཕོག་ནས་བརྩོན་པས། བསམ་གཏན་བཞི་དང་མངོན་ཤེས་ལྔ་བསྐྱེད་དེ། དེའི་ཚེ་བྲམ་ཟེ་ཁྱབ་འཇུག་ཅེས་པའི་མིང་དེ་ཡང་མེད་པར་གྱུར་ནས། སྟོན་པ་ཁྱབ་འཇུག་ཅེས་གྲགས་སོ། །དེའི་དུས་ཀྱིས་སྟོན་པ་ཁྱབ་འཇུག་ནི་ང་ཉིད་ཡིན་ལ། རྒྱལ་པོ་རྡུལ་ནི་གཟུགས་ཅན་སྙིང་པོ་དང༌། གཞན་རྣམས་ནི་ལྷ་བརྒྱད་ཁྲི་དང༌། ཡུལ་མ་ག་དྷཱའི་བྲམ་ཟེ་དང༌། ཁྱིམ་བདག་སྟོང་ཕྲག་དུ་མ་འདི་རྣམས་ཡིན་ནོ་གསུངས། འདིས་ནི་བྱམས་སོགས་ཀྱི་ཕན་ཡོན་དང་ཆོས་ལ་ཕྱི་བཤོལ་བྱར་མི་རུང་བར་མྱུར་དུ་བརྩོན་དགོས་པར་བསྟན་པའང་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་སྐྱེ་བོ་ཕལ་ཆེར་འཐབ་པ་དང༌༑ མཚང་འབྲུ་བ་དང༌། འགྱེད་པ་དང༌། རྩོད་པ་ལ་ཞུགས་ཤིང་འཁོད་དོ། །དེར་བཅོམ་ལྡན་འདས་ཀྱིས་དེ་རྣམས་གདུལ་བའི་དུས་ལ་བབ་པར་གཟིགས་ནས་དེ་རྣམས་ཀྱི་གམ་དུ་གཤེགས་པ་ན། དེ་དག་གིས་ཀྱང་བསུས་ཏེ་གདན་བཤམས་པ་ལ་བཞུགས་སུ་གསོལ་ནས་ཆོས་མཉན་པའི་ཕྱིར་མདུན་དུ་འཁོད་པ་ན་བཅོམ་ལྡན་འདས་ཀྱིས་གྲོགས་པོ་དག ཁྱོད་ནི་ཉོན་མོངས་པ་རྣམས་དང་འཐབ་དགོས་ཀྱིས། ཉོན་མོངས་སྤང་བའི་ཕྱིར་འབད་པར་གྱིས་ཤིག་ཅེས། དེ་དག་དང་མཐུན་པའི་ཆོས་བསྟན་པས། དེ་དག་གི་ཁྲོ་བའི་ཀུན་དཀྲིས་ཞི་ནས་སྟན་དེ་ཉིད་དུ་རྒྱུན་དུ་ཞུགས་པ་ཐོབ་ཅིང༌། དེ་དག་ཚུར་ཤོག་གིས་བསྙེན་པར་རྫོགས་ཤིང་ལུང་ཕོག་སྟེ་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ་བཀའ་སྩལ་པ། ད་ལྟར་འབའ་ཞིག་མ་ཡིན་ཏེ། འདས་པའི་དུས་ནའང་ངས་སྐྱེ་བོ་ཕལ་མོ་ཆེ་འདི་དག་བསམ་གཏན་དང་མངོན་པར་ཤེས་པ་ལ་བཀོད་པ་ཡིན་ཏེ། སྔོན་རི་ཁྲོད་ཀྱི་གྲོང་ཞིག་ན་བྲམ་ཟེ་ཞིག་གིས་མཆོད་སྦྱིན་བྱས་ཏེ། དེར་བྲམ་ཟེ་རྣམས་སྟན་གྱི་ཕྱིར་འཐབ་པ་ལས་དེའི་ཚེ་དཀའ་ཐུབ་ཀྱི་གནས་ཤིག་ན་དྲང་སྲོང་འཁོར་ལྔ་བརྒྱ་དང་ལྡན་པ་ཞིག་ཡོད་པ་དེས་འཐབ་མོ་ཞི་བར་བྱས་ཏེ་ཆོས་བསྟན་པས་དེ་དག་སྐྱོ་བ་སྐྱེས་ཏེ་དྲང་སྲོང་དེའི་ཐད་དུ་རབ་ཏུ་བྱུང་ཞིང་བརྩོན་པས་བསམ་གཏན་བཞི་དང་མངོན་ཤེས་ལྔ་བསྐྱེད་དོ། དེའི་དུས་ཀྱི་དྲང་སྲོང་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཉིད་ཡིན་ལ། བྲམ་ཟེ་རྣམས་ནི་སྐྱེ་བོ་ཕལ་པོ་ཆེ་འདི་དག་གོ །གཞན་ཡང་འདི་རྣམས་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚངས་པར་སྤྱོད་ནས་དབང་པོ་རྣམས་ཡོངས་སུ་སྨིན་པར་བྱས་པས། ད་ལྟར་རྣམ་པར་གྲོལ་བར་གྱུར་ཏོ་གསུངས།
༈ ཡང་སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོ་གསལ་རྒྱལ་གྱིས་བློན་པོ་ཞིག་ལ་ཁྲིམས་བཅད་དེ་བཙོན་ཁང་དུ་མུ་གེས་ཤི་བར་གྱུར་པ་ལས། དེའི་འཆི་ཁར་སྨོན་ལམ་ལོག་པ་བཏབ་པའི་དབང་གིས་གནོད་སྦྱིན་མ་རུངས་པ་ཞིག་ཏུ་སྐྱེས་ཏེ་མི་ནད་ཆེན་པོ་བཏང་སྟེ་ཡུལ་ཀོ་ས་ལའི་སྐྱེ་བོ་ཕལ་ཆེར་ཁ་དག་པར་གྱུར་པ་ན་ལྟས་མཁན་རྣམས་ཀྱིས་དེ་ལྟར་གྱུར་པར་རིག་ནས། རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་དེ་ཉིད་འདུལ་བར་གསོལ་བ་བཏབ་པས། བཅོམ་ལྡན་འདས་ཀྱིས་གནོད་སྦྱིན་དེ་རྒྱལ་བྱེད་ཀྱི་ཚལ་གྱི་འདབ་ཏུ་བཀུག་སྟེ། ཕྱི་རོལ་ཐམས་ཅད་མེ་ཆེན་པོས་འཁོར་བ་སྤྲུལ་པས། དེས་བཅོམ་ལྡན་འདས་ཀྱི་ཞབས་དྲུང་འབའ་ཞིག་ཞི་བར་མཐོང་ནས་དེར་ཕྱིན་ཞིང་སྐྱབས་སུ་འགྲོ་བ་དང་བསླབ་པའི་གཞི་རྣམས་ཀྱང་ཡང་དག་པར་བླངས་ཏེ་མཉན་ཡོད་ཀྱི་སྐྱེ་བོ་རྣམས་སྲུང་བ་དང་སྐྱོབ་པར་ཁས་བླངས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ལ། ད་ལྟར་འབའ་ཞིག་མ་ཡིན་ཏེ། སྔོན་གྱི་དུས་ཀྱང་གནོད་སྦྱིན་མ་རུངས་པ་འདི་བཏུལ་ནས། སྐྱེ་བོ་ཐམས་ཅད་འཇིགས་པ་མེད་པའི་གནས་སུ་བཀོད་པ་ཡིན་ཏེ། སྔོན་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་པས་རྒྱལ་སྲིད་བྱེད་པའི་ཚེ། ཡུལ་ཀཱ་ཤིར་ཀླུ་གདུག་པ་དུག་མི་བཟད་པ་ཞིག་བྱུང་སྟེ་དེས་གྲོང་དང་ལྗོངས་རྣམས་སྟོང་པར་བྱས་པས། རྒྱལ་པོ་ཚངས་བྱིན་གྱིས་དཔུང་གི་ཚོགས་བསགས་ཏེ་དེ་དག་ལ་ཀླུ་གདུག་པ་ཅན་དེ་སོད་ཅིག་ཅེས་བསྒོའོ། །དེ་དག་གིས་ཕྱག་བྱས་ཏེ་ལྷ་དེ་ནི་དཔུང་གི་ཚོགས་ཀྱིས་དགུམ་པར་མི་ནུས་ཀྱིས། སྔགས་སམ་སྨན་གྱིས་དེ་དགུམ་པར་ནུས་ལགས་སོ། །ཡང་ན་དགེ་བའི་ཚུལ་གྱིས་བཀུར་བའི་དགེ་སྦྱོང་དང༌༑ བྲམ་ཟེ་རྣམས་ཀྱིས་འདུལ་བར་ནུས་སོ་ཞེས་གསོལ་ཏོ། །དེའི་ཚེ་ཡུལ་དེ་ཉིད་ན་གདོལ་པའི་ཁྱེའུ་བྱམས་པའི་རང་བཞིན་ཅན་སྙིང་རྗེ་ཆེ་བ་སེམས་ཅན་ལ་བྱམས་པ་ཞིག་ཡོད་པ་དེས་སྐྱེ་བོ་མང་པོ་ལ་སྙིང་བརྩེ་བའི་དབང་གིས་དེ་ཉིད་འདུལ་བར་ཁས་བླངས་པ་ན། དེའི་ཕ་མ་གཉིས་ཀྱིས། དེ་ནི་དབུགས་གདུག་པ་ཡིན་ཏེ་ཁྱོད་ཀྱིས་གདུལ་མི་ནུས་སོ། །ཁྱེའུས་སྨྲས་པ། བྱམས་པའི་གོ་ཆ་གྱོན་པ་ལ་དེས་ཅུང་ཟད་ཀྱང་གནོད་པར་བྱེད་མི་ནུས་སོ་ཞེས་བྱས་ཏེ། ཕྱོགས་དེར་སོང་བ་ན། ཀླུ་དེས་ཁྱེའུ་དེ་མཐོང་ནས་ཁྲོས་པས། དབུགས་བཏང་བར་གཟས་པ་ན། ཁྱེའུ་དེས་བྱམས་པ་ལ་སྙོམས་པར་ཞུགས་ནས་བྱམས་པའི་མིག་གིས་ཀླུ་དེ་ལ་བལྟས་པས། དེའི་མོད་ལ་ཀླུ་དེའི་དུག་མེད་པར་གྱུར་ནས། ཀླུ་དེ་ཉིད་ལག་པ་གཉིས་ཀྱིས་བླངས་ནས། མི་མི་གནས་པའི་ས་ཕྱོགས་སུ་བཞག་གོ །དེ་ཐོས་པ་དང་རྒྱལ་པོ་ཚངས་བྱིན་དགའ་ནས་རང་ཉིད་གདོལ་པའི་ཁྱེའུའི་ཐད་དུ་ཕྱིན་ནས་དམ་པ་སྣ་གཅིག་འདམ་དུ་བཅུག་པ་ལས། ཁྱེའུ་དེས་རྒྱལ་པོ་རང་ཉིད་ཀྱང་དགེ་བཅུའི་ལས་ལམ་ཡང་དག་བླངས་ཏེ་གནས་པར་མཛོད་ལ་ཡུལ་མི་གཞན་རྣམས་ཀྱང་དགེ་བཅུའི་ལམ་ལ་གཟུད་པར་མཛོད་ཅིགདེས་ཀྱང་དེ་ལ་ལོངས་སྤྱོད་ཆེན་པོ་བྱིན་ཅིང༌། དགེ་བཅུའི་ལམ་ཡང་དག་པར་བླངས་ཏེ་མངའ་འབངས་མཐའ་དག་དགེ་བཅུའི་ལམ་ལ་བཀོད་དོ། །དེའི་དུས་ཀྱི་གདོལ་པའི་ཁྱེའུ་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཉིད་ཡིན་ལ། ཀླུ་གདུག་པ་ཅན་དེ་ནི་གནོད་སྦྱིན་མ་རུངས་པ་འདི་ཡིན་ནོ་གསུངས། འདིས་ནི་བྱམས་པའི་སེམས་བསྒོམ་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྐབས་འདིར་ཤི་བི་ཞེས་པའི་གཏམ་རྒྱུད་གཉིས་འབྱུང་སྟེ། དང་པོ་ནི། བཅོམ་ལྡན་འདས་གྱད་ཀྱི་ཡུལ་དུ་ལྗོངས་རྒྱུ་ཞིང་གཤེགས་པ་ལས། ཆུ་ཀླུང་མཐའ་ལྡན་དང༌། གྲོང་ཁྱེར་ཀུ་ཤའི་བར་གྱི་ལམ་ནས་གུད་དུ་བཟུར་ཏེ་དེའི་ཚེ་འཁོར་གྱི་ནང་ན་ཉན་ཐོས་ཀྱིས་འདུལ་བར་བྱ་བ་དང༌། སངས་རྒྱས་ཉིད་ཀྱིས་འདུལ་བར་བྱ་བ་ཆ་གཉིས་ཡོད་པར་གཟིགས་ཏེ་དེར་ཆོས་གོས་བཞི་བལྟབས་སུ་བྱས་པ་ལ་གློས་ཕབ་སྟེ་གཟིམས་ནས། ཀུན་དགའ་བོ་ལ།ངའི་རྒྱབ་མི་བདེ་བས་རེ་ཞིག་བསྟི་བར་བྱའོ། །ཁྱོད་ཀྱིས་བྱང་ཆུབ་ཀྱི་ཕྱོགས་ལས་སྤོབས་པར་གྱིས་ཤིགཅེས་བཀའ་སྩལ་པས། ཀུན་དགའ་བོས་འཁོར་གྱི་ཚོགས་དེ་དག་ལ། དྲན་པ་དང༌། ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ལས་བརྩམས་ཏེ་ཆོས་བསྟན་པས། གང་དག་ཉན་ཐོས་དང་འབྲེལ་བར་དགེ་བའི་རྩ་བ་བསགས་པ་རྣམས་སྟན་དེ་ཉིད་ལ་འཁོད་བཞིན་དུ་དགྲ་བཅོམ་པའི་གོ་འཕང་ཐོབ་བོ། །དེར་བཅོམ་ལྡན་འདས་ཀྱིས་སྐུ་དྲང་པོར་བསྲངས་ཤིང་དྲན་པ་མངོན་དུ་བཞག་སྟེ་བཀའ་སྩལ་པ། ཀུན་དགའ་བོ་བརྩོན་འགྲུས་ནི་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་འགྱུར་རོ་ཞེས་སོགས་བྱང་ཆུབ་ཀྱི་ཕྱོགས་འདི་ཉིད་ལས་བརྩམས་ཏེ་མཐུན་པའི་ཆོས་བསྟན་པས། གང་དག་སངས་རྒྱས་དང་དགེ་བའི་རྩ་བ་འབྲེལ་བ་དེ་དག་སྟན་དེ་ཉིད་དུ་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་ཚེ་དགེ་སློང་ཞིག་གིས། དམ་ཆོས་རིན་ཆེན་འདི་སྟོན་པའི༑ ༑ཆོས་ཀྱི་མངའ་བདག་དེ་ཉིད་ཀྱང༌། །དམ་ཆོས་གསན་པར་བཞེད་གྱུར་ན། །གཞན་ལྟ་ཅི་ལྟར་དེ་མི་ཉན། །ཞེས་སོགས་ཀྱི་ཚིགས་སུ་བཅད་པ་བརྗོད་ཅིང་ཐམས་ཅད་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། ད་ལྟར་འབའ་ཞིག་ལེགས་པར་སྨྲས་པ་གསུང་པ་དང༌། ལེགས་པར་སྨྲས་པ་བཞེད་པར་མ་ཡིན་གྱིས། དེ་བཞིན་གཤེགས་པ་ནི་འདས་པའི་དུས་ན་ཡང་ལེགས་པར་སྨྲ་བ་གསུང་བ་དང༌། ལེགས་པར་སྨྲས་པ་བཞེད་པ་ཡིན་ཏེ། ལེགས་པར་སྨྲས་པའི་དོན་གྱིས་ཕྱིར་ངས་མཆོག་ཏུ་དཀའ་བ་ཇི་ལྟར་སྤྱད་པ་ནི། སྔོན་རྒྱལ་པོའི་ཕོ་བྲང་བཞི་ལྡན་ཞེས་བྱ་བ་ན། རྒྱལ་པོ་ཤི་བི་ཞེས་བྱ་བས་རྒྱལ་པོ་བྱེད་དེ་རྒྱལ་པོ་དེ་ནི་བྱམས་པ་དང༌། སྙིང་རྗེའི་རང་བཞིན་སེམས་ཅན་ཐམས་ཅད་ལ་བུ་གཅིག་པ་ལྟར་བྱམས་པས༑ ཐམས་ཅད་ལ་གང་ཅི་མཁོ་བའི་དངོས་པོ་ཐམས་ཅད་སྦྱིན་ཞིང༌། ཐམས་ཅད་དགེ་བ་བཅུའི་ལས་ཀྱི་ལམ་ལ་བཀོད་པས། དེ་ནས་ཤི་འཕོས་པ་ཐམས་ཅད་ལྷའི་ཡུལ་དུ་སྐྱེས་པས་ལྷ་རྣམས་འཕེལ་བར་གྱུར་པ་ན། ལྷའི་དབང་པོ་བརྒྱ་བྱིན་གྱིས་དེའི་དོན་རྟོགས་ནས།བྱང་ཆུབ་སེམས་དཔའ་ལ་ཉམས་སད་པའི་ཕྱིར་དུ་རང་ཉིད་སྲིན་པོའི་གཟུགས་སུ་སྤྲུལ་ནས༑ རྒྱལ་པོའི་ཁང་སྟེང་དུ་འདུག་སྟེ། ཀྱཻ་མ་འདུ་བྱེད་རྣམས་མི་རྟག །སྐྱེ་ཞིང་འཇིག་པའི་ཆོས་ཅན་ཡིན། །ཞེས་སྨྲས་པ་དང༌། རྒྱལ་པོས་ཚིགས་སུ་བཅད་པ་དེའི་ལྷག་མ་གསན་པར་བཞེད་པ་ན། སྲིན་པོ་དེས་བདག་ནི་བཀྲེས་སོ་སྐོམ་མོ། །གལ་ཏེ་མིའི་ཤ་ཁྲག་དྲོན་མོ་དག་གི་བཟའ་བཏུང་གིས་ཚིམ་པར་བྱེད་ནུས་ན་སྨྲའོ། །དེར་རྒྱལ་པོ་དེས་གཞན་ལ་འཚེ་བ་ནི་བདག་གི་ཆ་མ་ཡིན་ལ། དེ་བས་རང་གི་ཤ་ཁྲག་དག་སྦྱིན་པར་བྱའོ་དགོངས་ཏེ། དེ་ལྟར་སྦྱིན་པར་བྱས་པས་དེས་སྔར་གྱིས་ཚིག་གཉིས་པོའི་གཤམ་དུ། སྐྱེས་ནས་འགག་པར་འགྱུར་བ་སྟེ། །དེ་དག་ཉེ་བར་ཞི་བ་བདེ། །ཞེས་སྨྲས་པས། བྱང་ཆུབ་སེམས་དཔས་གུས་པས་མནོས་ཏེ་བློ་ལ་བྱང་བར་བྱས་ནས། འདི་ནི་མྱ་ངན་ལས་འདས་པའི་གྲོང་ཁྱེར་དུ་འཇུག་པའི་སྒོ་ཡིན་ནོ་སྙམ་ནས། སྤུ་གྲི་རྣོན་པོས་རང་གི་བྲང་གི་ཤ་བཅད་དེ་དེ་ལ་བྱིན་ནས། གྲོགས་པོ་འགྲངས་སམ། དེས་མ་འགྲངས་སོ། །དེ་བཞིན་དུ་དཔུང་པ་སོགས་ཀྱི་ཤ་བཅད་དེ་བྱིན་ནས༑ དྲིས་ཀྱང་སྔར་ལྟར་གྱིས། མཐར་བདག་གི་ལུས་རིལ་པོ་གཏོང་བའི་དུས་ལ་བབ་པོ་སྙམ་ནས། རྫོགས་པའི་བྱང་ཆུབ་ཏུ་སྨོན་ལམ་བཏབ་ནས་བྱིན་པས་དེའི་ཚེ་ས་རྣམ་པ་དྲུག་ཏུ་གཡོས་ཤིང་མེ་ཏོག་གི་ཆར་ཡང་འབབས་པས། བརྒྱ་བྱིན་ངོ་མཚར་དུ་གྱུར་ཏེ། རང་གི་གཟུགས་སུ་བསྒྱུར་ནས་འགྱོད་པར་མ་གྱུར་ཏམ་དྲིས་པས། རྒྱལ་པོས་ཀྱང་འགྱོད་པར་མ་གྱུར་པའི་བདེན་ཚིག་བརྗོད་པས་ལུས་སྔ་མ་བཞིན་དུ་གྱུར་ཏེ། བརྒྱ་བྱིན་གྱིས་དེའི་ཞབས་ལ་ཕྱག་བྱས་ཏེ་བཟོད་པར་གསོལ་ནས། ནམ་བྱང་ཆུབ་ཐོབ་པ་ན་བདག་ལའང་དྲན་པར་མཛོད་ཅིག་ཅེས་སྨྲས་ཏེ་མི་སྣང་བར་གྱུར་ཏོ། །དེའི་དུས་ཀྱི་རྒྱལ་པོ་བྱང་ཆུབ་སེམས་དཔའི་སྤྱོད་པ་ལ་གནས་པ་དེ་ནི་ང་ཉིད་ཡིན་ནོ་གསུངས།
༈ ཡང་ཤི་བི་གཉིས་པ་ནི། ལོ་རྒྱུས་གཞན་སྔ་མ་ལྟར་ལས། ཚིགས་སུ་བཅད་པ་དེའི་ཕྱེད་ཀྱི་ཡོན་དུ། ཁབ་སོར་བཞི་པ་སྟོང་ཤིང་ལེབ་ལ་བཙུགས་པ། དེ་ལྟ་བུ་ཤིང་ལེབ་གཉིས་ཀྱི་བར་དུ་བདག་ཉིད་ཉལ་ཏེ་འཚིར་བར་བྱས་པར་གསུངས་སོ། །འདི་དག་གིས་དམ་པའི་ཆོས་ལ་གུས་པ་བསྐྱེད་དགོས་པར་བསྟན་པའང་ཡིན་ནོ། །
༈ སྐབས་འདིར་ཀཽ་ཤམྦྷིའི་དགེ་སློང་རྣམས་དང་ཡངས་པ་ཅན་གྱི་དགེ་སློང་རྣམས་རྩོད་པར་གྱུར་པ་ལ་བརྟེན་ནས་སྟོན་པས་བཅས་པ་མཛད་པའི་ཚུལ་ཡང་ཡོད་དོ། །དེ་རྣམས་ཀྱིས་མདོ་སྡེ་ལས་བརྒྱ་པ་ལས་གསུངས་པའི་གཏམ་གྱི་སྦྱོར་བ་རྣམས་ཕལ་ཆེར་ཚང་བར་བྱས་ནས།
༈ ད་ནི་གང་པོ་ལ་སོགས་པའི་རྟོགས་བརྗོད་བརྒྱ་པ་ལས་འབྱུང་བའི་གཏམ་གྱི་སྦྱོར་བ་དག་བརྗོད་པར་བྱ་སྟེ།
ལྷ་དང་བཅས་པའི་འགྲོ་བ་མཐའ་དག་གིས་མཆོད་འོས་གཅིག་པུར་གྱུར་པ། ཡང་དག་པར་རྫོགས་པའི་སངས་རྒྱས་འཇིག་རྟེན་གྱི་ཁམས་སུ་གསར་དུ་བྱུང་སྟེ། གསུང་རབ་ཀྱི་ཉིང་{སྙིང}ཁུ་འཐུང་བའི་དུས་ལ་བབ་ཅིང་ལྷ་དང་མི་མན་ཆད་ལ་ཡང་དག་པར་རབ་ཏུ་སྟོན་པ། ཉན་ཐོས་ཀྱི་དགེ་འདུན་དང་བཅས་པ། རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀ་གནས་པ་ན་རྟེན་ཅིང་བཞུགས་ཏེ་འཇིག་རྟེན་གྱི་ཁམས་ཐམས་ཅད་དུ་གྲགས་པས་ཡོངས་སུ་གང་བར་གྱུར་ཏོ། །དེའི་ཚེ་ལྷོ་ཕྱོགས་ཀྱི་རི་བོ་ཞེས་བྱ་བའི་ལྗོངས་ན་བྲམ་ཟེ་ཆེ་ཞིང་མཐོ་བ་གང་པོ་ཞེས་བྱ་བ་ཕྱུག་ཅིང་ནོར་མང་ལ་ལོངས་སྤྱོད་ཆེ་བ་ཡོངས་སུ་འཛིན་པ་ཡངས་ཤིང་རྒྱ་ཆེ་བ། རྣམ་ཐོས་ཀྱི་བུའི་ནོར་དང་ལྡན་པ། རྣམ་ཐོས་བུའི་ནོར་དང་འགྲན་པ་ཞིག་གནས་སོ། །དེ་ཡང་དད་པ་དང་ལྡན་ལ་དགེ་ཞིང་བསམ་པ་བཟང་བ་བདག་ལ་ཕན་པ་དང་གཞན་ལ་ཕན་པ་ལ་ཞུགས་པ། སྙིང་རྗེ་བ་དང་བདག་ཉིད་ཆེ་བ། ཆོས་འདོད་པ། གཏོང་བ་ལ་སྲེད་པ། སྦྱིན་པ་ལ་དགའ་བ། རབ་ཏུ་སྦྱིན་པ་ལ་མངོན་པར་དགའ་བ། གཏོང་བ་ཆེན་པོ་ལ་གནས་པ་ཞིག་སྟེ། དེས་མཆོད་སྦྱིན་གྱི་ཁང་པ་བརྩིགས་ཏེ༑ རབ་ཏུ་བྱུང་བ་དང་མུ་སྟེགས་ཅན་ལ་སོགས་པ་སྐྱེ་བོ་སྟོང་ཕྲག་དུ་མ་ཁ་ཟས་ཀྱིས་ཚིམ་པར་བྱེད་པ་ལས། དུས་ནམ་ཞིག་གི་ཚེ་བཅོམ་ལྡན་འདས་ཀྱིས་རྒྱལ་པོ་གཟུགས་ཅན་སྙིང་པོ་འཁོར་སྲོག་ཆགས་འབུམ་ཕྲག་མང་པོ་བདེན་པ་ལ་བཀོད་པའི་ཚེ། རྒྱལ་པོའི་ཁབ་ནས་འོང་བའི་གང་པོའི་ཉེ་དུ་རྣམས་ཀྱིས་དཀོན་མཆོག་གསུམ་གྱི་བསྔགས་པ་རྒྱ་ཆེར་བརྗོད་པས༑ དེ་ཐོས་ནས་དགའ་བ་ཆེན་པོ་ཐོབ་སྟེ་རང་གི་ཁང་ཐོག་ཏུ་སོང་ནས་རྒྱལ་པོའི་ཁབ་ཀྱི་ལོགས་སུ་ཁ་བལྟས་ཏེ། པུས་མོ་གཡས་པའི་ལྷ་ང་ས་ལ་བཙུགས་ཏེ་མེ་ཏོག་ཀྱང་གཏོར།བདུག་པ་དང་ཆུ་ཡང་ཕུལ་ནས་བཅོམ་ལྡན་འདས་མཆོད་སྦྱིན་གྱི་གནས་སུ་གཤེགས་པར་གསོལ་བ་བཏབ་པས། སངས་རྒྱས་ཀྱིས་མཐུས་མཆོད་རྫས་རྣམས་འོད་མའི་ཚལ་དུ་ལྷགས་ཏེ༑ མེ་ཏོག་རྣམས་བཅོམ་ལྡན་འདས་ཀྱི་དབུའི་སྟེང་དུ་ཁང་པར་གྱུར་ཅིང༌། བདུག་པ་ནི་སྤྲིན་གྱི་མགོ་ལྟ་བུ་དང༌། ཆུ་ནི་བཻཌཱུརྱའི་སྡོང་བུ་ལྟ་བུར་གྱུར་ཏོ། །དེར་ཚེ་དང་ལྡན་པ་ཀུན་དགའ་བོས་དེའི་དོན་གསོལ་པ་ན། བཅོམ་ལྡན་འདས་ཀྱིས་ལྷོ་ཕྱོགས་ཀྱི་རི་བོ་ཞེས་བྱ་བའི་ལྗོངས་ནས། བྲམ་ཟེ་ཆེ་ཞིང་མཐོ་བ་གང་པོ་ཞེས་པས་སྤྱན་འདྲེན་གྱིས། དགེ་སློང་དག་ཆོས་ཤིག་ཅེས་བཀའ་སྩལ་ནས་བཅོམ་ལྡན་འདས་ཉིད་དགེ་སློང་སྟོང་གི་ཞབས་འབྲིང་བྱས་ཏེ་ལྷོ་ཕྱོགས་ཀྱི་རི་བོའི་ལྗོངས་སུ་གཤེགས་ཏེ། བྲམ་ཟེ་དེ་ཉིད་རྫུ་འཕྲུལ་གྱིས་དད་པར་བྱའོ་སྙམ་དུ་དགོངས་ནས་འཁོར་རྣམས་མི་སྣང་བར་མཛད་ནས་སྐུ་ཉིད་གཅིག་པུ་ལྷུང་བཟེད་དང་ཆུ་སྣོད་ཐོགས་ཏེ་མཆོད་སྦྱིན་གྱི་གནས་སུ་གཤེགས་པས། དེ་མཐོང་བ་དང་བྲམ་ཟེ་དེ་རབ་ཏུ་དགའ་ནས་རིངས་པར་མདུན་ནས་བསུ་ཞིང་གདན་བཤམས་པ་ལ་བཞུགས་སུ་གསོལ་བ་ན། བཅོམ་ལྡན་འདས་ཀྱིས་གལ་ཏེ་ཁྱོད་ཀྱིས་ཡོངས་སུ་བཏང་ན་ལྷུང་བཟེད་འདིའི་ནང་དུ་བྱིན་ཅིག དེ་ནས་བྲམ་ཟེ་དེ་བྲམ་ཟེའི་ཁྱེའུ་ལྔ་བརྒྱས་གཡོག་བྱས་ཏེ་ཞལ་ཟས་རྣམ་པ་སྣ་ཚོགས་པས་ལྷུང་བཟེད་དེ་ཉིད་འགེངས་པར་བྱས་པ་ན། བཅོམ་ལྡན་འདས་ཀྱིས་ཀྱང་ཉིད་ཀྱི་ལྷུང་བཟེད་ཀྱི་ནང་ནས་དགེ་སློང་སྟོང་གི་ལྷུང་བཟེད་ཀྱི་ནང་དུ་འཕོ་བར་མཛད་དེ། དེ་ཐམས་ཅད་གང་བར་གྱུར་པ་དང་ལྷུང་བཟེད་དེ་ཉིད་གང་བར་བསྟན་ཅིང༌། དེ་ནས་དགེ་སློང་སྟོང་ལྷུང་བཟེད་གང་བ་ཟླ་བ་ཚེས་པའི་དབྱིབས་ལྟ་བུར་འཁོད་པར་བསྟན་ཏོ། །དེའི་ཚེ་ནམ་མཁའ་ནས་ཀྱང་ལྷ་རྣམས་ཀྱིས་བཅོམ་ལྡན་འདས་དང་དགེ་སློང་སྟོང་གི་ལྷུང་བཟེད་རྣམས་གང་བར་གྱུར་ཏོ་ཞེས་སྒྲ་བསྒྲགས་སོ། །དེ་ལྟར་ཆོ་འཕྲུལ་བསྟན་པ་བྲམ་ཟེ་གང་པོས་མཐོང་ནས་དགའ་མགུ་ཡི་རངས་པར་གྱུར་ཏེ་སངས་རྒྱས་འཁོར་དང་བཅས་པའི་ཞབས་ལ་ཕྱག་བྱས་ཏེ་སྨོན་ལམ་བཏབ་པ། དགེ་བའི་རྩ་བ་དང་སེམས་བསྐྱེད་པ་དང་སྦྱིན་པར་བྱ་བའི་ཆོས་ཡོངས་སུ་གཏོང་བ་འདིས། བདག་འཇིག་རྟེན་ལོང་བ་འདྲེན་པ་མེད་ཅིང་ཡོངས་སུ་འདྲེན་པ་མེད་པར་སེམས་ཅན་མ་བརྒལ་བ་རྣམས་སྒྲོལ་བ་དང༌། མ་གྲོལ་བ་རྣམས་དགྲོལ་བ་དང༌། དབུགས་མ་བྱིན་པ་རྣམས་དབུགས་འབྱིན་པ་དང་ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་ཟློ་བའི་སངས་རྒྱས་སུ་གྱུར་ཅིག ཅེས་བྱས་སོ། །དེར་བཅོམ་ལྡན་འདས་ཀྱིས་ཞལ་འཛུམ་པ་མཛད་དེ་ཞལ་གྱི་སྒོ་ལས་འོད་ཟེར་མུ་མེད་པ་འཕྲོས་ཏེ་འཇིག་རྟེན་གྱི་ཁམས་ཀུན་ཏུ་སྣང་བར་མཛད་དེ་སླར་འདུས་ནས་ལན་གསུམ་དུ་བསྐོར་བ་བྱས་ཏེ། དབུའི་གཙུག་ཏོར་དུ་མི་སྣང་བར་གྱུར་ཏོ། །དེར་ཀུན་དགའ་བོས་ཚིགས་སུ་བཅད་པ་དག་གིས་དེའི་རྒྱུ་རྐྱེན་གསོལ་བ་ན།བཅོམ་ལྡན་འདས་ཀྱིས། བྲམ་ཟེ་ཆེ་ཞིང་མཐོ་བ་འདིས་ང་ལ་བསྙེན་བཀུར་བྱས་པའི་དགེ་བའི་རྩ་བ་དང་སེམས་བསྐྱེད་པ་དང་སྦྱིན་པར་བྱ་བའི་ཆོས་ཡོངས་སུ་གཏོང་བ་འདིས་བསྐལ་པ་གྲངས་མེད་གསུམ་གྱིས་ཡང་དག་པར་བསྒྲུབ་པར་བྱ་བའི་བྱང་ཆུབ་ཡང་དག་པར་བསྒྲུབས་ཏེ་སྙིང་རྗེ་ཆེན་པོ་ཡོངས་སུ་བསྒོ་བའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱས་ནས་སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་དྲན་པ་ཉེ་བར་བཞག་པ་གསུམ་དང༌། སྙིང་རྗེ་ཆེན་པོ་དང་ལྡན་པའི་ཡང་དག་པར་རྫོགས་པའི་སངས་རྒྱས་གང་པོ་བཟང་ཞེས་བྱ་བར་གྱུར་ཏེ་འཇིག་རྟེན་དུ་མངོན་པར་འབྱུང་བར་འགྱུར་རོ། །དེའི་སྦྱིན་པར་བྱ་བའི་ཆོས་ནི་གང་ང་ལ་མངོན་པར་དགའ་བར་གྱུར་པ་འདི་ཡིན་ནོ། །དེ་ལྟར་གང་པོས་བྱང་ཆུབ་ཏུ་ལུང་བསྟན་པ་ཐོས་ནས་སངས་རྒྱས་འཁོར་དང་བཅས་པ་ལ་ཟླ་བ་གསུམ་གྱི་བར་དུ་བསྙེན་བཀུར་ནས་ལྷག་པར་ཡང་དགེ་བའི་རྩ་བ་བསྐྱེད་པར་བྱས་སོ། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ་སྟོན་པ་ལ་བཀུར་སྟི་བྱའོ། །བླ་མར་བྱའོ༑ ༑རི་མོར་བྱའོ། །མཆོད་པར་བྱའོ། །སྟོན་པ་ལ་བཀུར་སྟི་བྱས། བླ་མར་བྱས། རི་མོར་བྱས། མཆོད་པར་བྱས་ནས་བརྟེན་ཏེ་གནས་པར་བྱའོ་ཞེས་དགེ་སློང་ཁྱེད་ཀྱིས་དེ་ལྟར་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། དགེ་སློང་དེ་དག་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །
༈ ཡང་བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ། ཡུལ་ཡངས་པ་ཅན་སྤྲེའུ་རྫིང་གི་འགྲམ་གྱི་ཁང་པ་བརྩེགས་པར་གནས་སུ་བཞུགས་ཏེ། གྲོང་དུ་བསོད་སྙོམས་ལ་གཤེགས་པ་ན་དམག་དཔོན་སེང་གེའི་ཁྱིམ་དུ་སྤྱན་དྲངས་པས། དེའི་མནའ་མ་གྲགས་ལྡན་མ་ཞེས་པ་གཟུགས་བཟང་བ་ལྟ་ན་སྡུག་པ་ཞིག་ཡོད་པ་དེ་བཅོམ་ལྡན་འདས་ཀྱི་མཚན་དཔེའི་སྐུ་མཆོག་མཐོང་བས་ཡིད་རབ་ཏུ་དགའ་ནས་དམག་དཔོན་སེང་གེ་ལ། བདག་ཀྱང་འདི་འདྲ་བར་འགྱུར་བའི་ཐབས་ཡོད་དམ་ཞེས་དྲིས་པས། དེས་ཀྱང་འདི་ཉིད་རྒྱ་ཆེ་བ་ལ་མོས་པས་རྫོགས་པའི་བྱང་ཆུབ་ཀྱི་སྐལ་བ་ཡོད་ཀྱང་སྲིད་སྙམ་སྟེ། ཚིག་གིས་སྤྲོ་བ་བསྐྱེད་ཅིང་གསེར་དངུལ་སོགས་ནོར་མང་པོ་བྱིན་པས། དེས་ཀྱང་ཕྱིར་ནང་དེར་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ནས། ཞལ་ཟས་རོ་བརྒྱ་དང་ལྡན་པས་ཚིམས་པར་བྱས་ཏེ། མེ་ཏོག་དག་གིས་གཏོར་བ་ན་དེ་དག་བཅོམ་ལྡན་འདས་ཀྱི་དབུའི་སྟེང་དུ་རིན་པོ་ཆེའི་ཁང་བུ་བརྩེགས་པ་བཞིན་དུ་གནས་པར་གྱུར་ཏེ། དེ་ནས་དེ་རབ་ཏུ་དགའ་ནས་རྫོགས་པའི་བྱང་ཆུབ་ཏུ་སྨོན་ལམ་བཏབ་པས། བཅོམ་ལྡན་འདས་ཞལ་འཛུམ་པ་མཛད་ནས། མ་འོངས་པ་ན་ཡང་དག་པར་རྫོགས་པའི་སངས་རྒྱས་རིན་ཆེན་ལྡན་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་ཚོང་དཔོན་རྣམ་ཐོས་བུའི་ནོར་དང་ལྡན་པ་ཞིག་ལ་བུ་མེད་ནས་ཡུན་རིང་གདུང་བ་ལ། ཕྱིས་ཞིག་ནས་དེའི་ཆུང་མ་ལ་ཁྱེའུ་ལྟ་ན་སྡུག་པ་ཞིག་བཙས་ཏེ་ཆེར་སྐྱེས་ཏེ་ལོ་ལྔ་དྲུག་ཙམ་ལོན་པ་ན་ལེ་ལོ་རབ་ཏུ་ཆེ་བར་གྱུར་ཏེ་སྟན་ལས་ལྡང་བ་ཙམ་ཡང་མི་འདོད་ཅིང༌། དེ་བློ་གསལ་བར་གྱུར་པ་ཁྱིམ་གྱི་ནང་ན་འདུག་བཞིན་དུ་བསྟན་བཅོས་རྣམས་བསླབས་སོ། །དེའི་ཕ་དེ་རྫོགས་བྱེད་ལ་དགའ་བས་སྟོན་པ་དྲུག་བོས་ཏེ་ཟན་བྱིན་ཀྱང༌། ཁྱེའུ་དེ་མིག་གིས་ལྟ་བ་ཙམ་ཡང་མ་འདོད་ན་ལྡང་བ་དང་ཞེ་ས་བྱེད་པ་སོགས་ལྟ་ཅི་སྨོས། དེར་ཕ་དེ་མྱ་ངན་གྱིས་རབ་ཏུ་ནོན་པ་ན། བཅོམ་ལྡན་འདས་ཀྱིས་གཟིགས་ཏེ་མུ་སྟེགས་ཅན་རྣམས་ཀྱི་རྒྱགས་པ་དང་དྲེགས་པ་བཅད་པ་དང༌། ཁྱེའུ་དེའི་རྒྱུད་ལ་བླ་ན་མེད་པའི་དགེ་རྩ་བསྐྱེད་པའི་ཕྱིར་གསེར་མདོག་ལྟ་བུའི་འོད་ཀྱིས་སྣང་བ་བཀྱེ་སྟེ་དེའི་ཁྱིམ་ཀུན་སྣང་བར་བྱས་ཤིང༌། བསྐལ་པ་དུ་མར་བྱམས་པའི་ཐུགས་བསྒོམས་པའི་མཐུས་འོད་དེས་རེག་པའི་སྐྱེ་བོ་ཐམས་ཅད་ཀྱི་ལུས་སེམས་རབ་ཏུ་སིམ་པར་གྱུར་པས་འདི་སུ་ཞིག་གི་མཐུའོ་སྙམ་སྟེ་ཕན་ཚུན་དུ་ལྟ་བར་བྱེད་པ་ན། སངས་རྒྱས་དགེ་སློང་གི་འཁོར་དང་བཅས་པ་ཁྱིམ་དེར་གཤེགས་པས། ཁྱེའུ་དེར་རབ་ཏུ་དགའ་ནས་རང་ཉིད་ཀྱིས་བསུས་ཤིང༌། གདན་བཤམས་ཏེ་བཞུགས་སུ་གསོལ་ནས་ཞབས་ལ་ཕྱག་བྱས་ཏེ་ཆོས་མཉན་པར་འཁོད་པ་ན། བཅོམ་ལྡན་འདས་ཀྱིས་དེ་ལ་ལེ་ལོའི་ཉེས་པ་དང་བརྩོན་འགྲུས་ཀྱི་ཕན་ཡོན་རྣམ་པ་དུ་མ་བཀའ་སྩལ་ནས། ཙནྡན་གྱི་དབྱུག་གུ་ཞིག་ཀྱང་དེ་ལ་བྱིན་ཏེ་ཁྱེའུ་དབྱུག་གུ་འདི་རྡུངས་ཤིག་ཅེས་བཀའ་སྩལ་ཏོ། །དེ་ནས་དེས་དབྱུག་གུ་དེ་བརྡུངས་པ་དང༌། སྒྲ་སྙན་པ་ཐོས་པར་གྱུར་ལ་རིན་པོ་ཆེའི་གཏེར་སྣ་ཚོགས་ཀྱང་མཐོང་ངོ༌། །དེ་ནས་བརྩོན་འགྲུས་ཀྱི་ཁྱད་པར་མཐོང་ནས་སེམས་ལྷག་པར་སྤྲོ་བར་གྱུར་ཏེ། ཐམས་ཅད་ལ་དྲིལ་བསྒྲགས་ཏེ་རང་ཉིད་ཀྱིས་དེད་དཔོན་བྱས་ནས་རྒྱ་མཚོ་ཆེན་པོར་ལན་དྲུག་གི་བར་དུ་ཕྱིན་ཏེ་བདེ་བར་འཁོར་ནས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཏེ་བཤོས་གསོལ་ནས། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཞལ་འཛུམ་པ་དང་བཅས། མ་འོངས་པ་ན་ཡང་དག་པར་རྫོགས་པའི་སངས་རྒྱས་བརྩོན་འགྲུས་དང་མཐུ་རྩལ་དང་ཤིན་ཏུ་ལྡན་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །འདི་གོང་གི་ལས་བརྒྱ་པའི་ནང་གི་དེ་དང་ཕྱོགས་འདྲ་ཡང་ཁྱད་པར་ཅུང་ཟད་སྣང་ངོ༌། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་པའི་ཚེ༑ ཡུལ་དེའི་དེད་དཔོན་ཞིག་རྒྱ་མཚོར་ལན་གསུམ་དུ་ཕྱིན་པས་ཐམས་ཅད་གྲུ་མ་རུངས་པར་གྱུར་ནས། ཕྱིས་ཞིག་ན་ད་ནི་བདག་གིས་སངས་རྒྱས་བཅོམ་ལྡན་འདས་ལ་བརྟེན་ནས་དེའི་ཐུགས་རྗེས་གྲུའི་དོན་འགྲུབ་པར་འགྱུར་སྲིད་པས། དེ་ལྟ་ན་ནོར་གྱི་ཕྱེད་ཀྱིས་མཆོད་པ་བྱའོ་ཞེས་བྱས་ཏེ་རྒྱ་མཚོར་ཞུགས་པས། སངས་རྒྱས་ཀྱི་མཐུས་རིན་པོ་ཆེའི་གླིང་དུ་ཕྱིན་ནས་ཕྱིར་བདེ་བར་འཁོར་བ་ན། དེད་དཔོན་དེ་རིན་པོ་ཆེ་ལ་སེར་སྣ་སྐྱེས་ཏེ་གཏོང་བར་མ་ནུས་ནས། ཞོའི་བཞི་ཆ་ཞིག་གིས་ཨ་ག་རུའི་སྤོས་ཉོས་ཏེ་རྒྱལ་བྱེད་ཀྱི་ཚལ་དུ་སོང་ནས༑ ངོ་ཚ་བཞིན་དུ་སྒོ་ཁང་དུ་འདུག་སྟེ་བདུག་པ་ན། སངས་རྒྱས་ཀྱི་མཐུས་བདུག་པ་དེ་སྟེང་གི་ནམ་མཁར་འཕགས་ཏེ་མཉན་དུ་ཡོད་པ་ཐམས་ཅད་ཁྱབ་པར་གྱུར་ཏེ་སྤྲིན་ཆེན་པོ་བཞིན་དུ་འཁྲིགས་པར་གྱུར་པ་དང༌། དེ་མཐོང་བས་མཆོག་ཏུ་ངོ་མཚར་བར་གྱུར་ཏེ་རང་གི་སེམས་ལ་རྣམ་པར་སྨད་ནས། བདག་གིས་བཅོམ་ལྡན་འདས་བསླུ་བར་མི་རུང་ངོ་སྙམ་སྟེ༑ དེད་དཔོན་དེས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཤིང་ཞལ་ཟས་བཟང་པོས་ཚིམས་པར་བྱས་ཏེ། རིན་པོ་ཆེ་རིན་ཐང་ཆེ་བ་དག་གིས་གཏོར་རོ། །དེར་སངས་རྒྱས་ཀྱི་མཐུས་རིན་པོ་ཆེ་རྣམས། བཅོམ་ལྡན་འདས་ཀྱི་དབུའི་སྟེང་གི་ནམ་མཁའ་ལ་འཕགས་ཏེ། རིན་པོ་ཆེའི་ཁང་པ་དང་ཁང་པ་བརྩེགས་པ་རིན་པོ་ཆེའི་རྒྱལ་མཚན་ཕལ་གྱིས་བསྒྲུན་{བསྐྲུན}དུ་མེད་པ་ཤ་སྟག་ཏུ་གྱུར་ནས་འདུག་གོ །དེ་མཐོང་བ་དང་ལྷག་པར་ཡང་དགའ་བ་སྐྱེས་ཏེ༑ བཅོམ་ལྡན་འདས་ཀྱིས་ཞབས་ལ་ཕྱག་བྱས་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཞལ་འཛུམ་པ་མཛད་ནས། མ་འོངས་པ་ན་ཡང་དག་པར་རྫོགས་པའི་སངས་རྒྱས་སྤོས་མཆོག་ཅེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་པའི་ཚེ་མཉན་ཡོད་ན་ཐག་པ་ཟླ་བ་ཞེས་བྱ་བ་ཤིན་ཏུ་དབུལ་བ་ལག་གླས་འཚོ་བ་ཞིག་ཡོད་པ་དེས་བདག་སྔར་ཡང་བསོད་ནམས་མ་བསགས་པས་འདིར་འོང་ལ། དེ་ཡང་བསོད་ནམས་མ་བསགས་ན་སྐྱེ་བ་ཕྱི་མར་མགོན་མེད་པར་འགྱུར་བས། བདག་གིས་བཅོམ་ལྡན་འདས་ལ་སྣ་འགའ་ཙམ་གྱིས་མཆོད་པ་ཞིག་ངེས་པར་བྱའོ་སྙམ་སྟེ། ཁྱིམ་བདག་གཞན་གྱི་རས་བཏགས་ནས། དེ་ལས་རས་ཀྱི་ཚར་ཚར་ཞིག་ཁྱེར་ཏེ་སྲང་དུ་ཞུགས་པ་ན། བཅོམ་ལྡན་འདས་ཀྱིས་དེ་ལ་ཐུགས་བརྩེ་བའི་སླད་དུ་ཕྱོགས་དེར་གཤེགས་ནས་ན་བཟའ་ཅུང་རལ་བར་བསྟན་པས་དེས་རས་ཀྱི་དེ་ཚར་ཚར་བཅོམ་ལྡན་འདས་ལ་ཕུལ་ཞིང་བཅོམ་ལྡན་འདས་ཀྱིས་ཀྱང་དེའི་མོད་ལ་ཆོས་གོས་དྲུབ་པར་བསྟན་ཏོ། །དེ་མཐོང་བ་དང་དེ་ལྷག་པར་ཡང་དགའ་བར་གྱུར་ཏེ་བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ། སྦྱིན་པ་ཆུང་ལ་ཞིང་ནི་རྒྱ་ཆེ་སྟེ། །མཐུ་ཆེན་ཁྱོད་ཉིད་ཐུགས་སུ་ཆུད་པར་བས། །སྦྱིན་པ་ཆེན་པོར་གྱུར་པ་འདི་ཡིས་ནི། །བདག་ནི་རྒྱ་ཆེར་གྲགས་པའི་སངས་རྒྱས་ཤོག སྦྱིན་པ་འདི་ནི་ཆུང་ངུ་ལགས་ཀྱིས་ཀྱང༌། །བདག་གི་སེམས་ནི་རབ་ཡངས་དཔག་ཡས་ཏེ། །མི་དང་ལྷ་མཆོག་རྒྱལ་བས་བཞེས་ནས་ནི། །སྦྱིན་པ་ཆུང་ཡང་འབྲས་བུ་ཆེན་པོར་འགྱུར། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ནི་ཕྱི་མར་ཞི་བ་མཐུ་ཆེ་བས༑ ༑རྒྱ་ཆེན་གྲགས་པ་མི་དང་ལྷས་མཆོད་པ། །རང་བྱུང་འཇིག་རྟེན་ཕན་པ་སྙིང་བརྩེར་ལྡན༑ ༑ཚར་ཚར་བླ་མ་ཞེས་བྱ་རྒྱལ་བར་འགྱུར། །དེ་ནས་བཅོམ་ལྡན་འདས་ཞལ་འཛུམ་པ་དང་བཅས་ཏེ། མ་འོངས་པ་ན་རྫོགས་པའི་སངས་རྒྱས་ཚར་ཚར་བླ་མ་ཞེས་བྱ་བར་འགྱུར་བར་ལུང་བསྟན་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ཡུལ་མཉན་ཡོད་ཀྱི་ཚོང་དཔོན་གྱི་བུ་ཆེ་བ་ཞེས་བྱ་བ་ཞེ་སྡང་ཆེན་པོ་དང་ལྡན་ཞིང་རྫོགས་བྱེད་ལ་སོགས་ཀྱི་སྟོན་པ་དྲུག་མཆོད་པར་བྱེད་པ་ཞིག་ཡོད་པ་དེ། ཕྱིས་ནད་ཚབས་པོ་ཆེ་ཞིག་གིས་ཐེབས་ཏེ། དེ་སྨན་པ་དང༌༑ སྨན་དང༌། ནད་གཡོག་མེད་དེ་ཤི་ལ་ཐུག་ནས་འདི་ལྟར་དུ་སེམས་ཏེ། ད་ནི་བདག་སྡུག་བསྔལ་བར་གྱུར་པའི་སྐྱབས་བྱེད་པའམ། སྲོག་ཕངས་པ་སྦྱིན་པར་བྱེད་པ་སངས་རྒྱས་མ་ཡིན་པ། གཞན་སུ་ཞིག་ཡོད་སྙམ་ནས། བཅོམ་ལྡན་འདས་ལ་གསོལ་བ་འདེབས་པར་བྱེད་དོ། །དེའི་ཚེ་བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་གཟིགས་ནས་འོད་ཀྱི་སྣང་བ་ཆེན་པོ་བཀྱེ་སྟེ་དེའི་ལུས་ལ་ཕོག་པའི་མོད་ལ་རབ་ཏུ་སིམ་པར་གྱུར་ཏོ༑ ༑དེར་བཅོམ་ལྡན་འདས་སྒོ་དྲུང་དུ་བཞུགས་པ་བསྒོ་བས་སྦྲན་ཏེ་ནང་དུ་སྤྱན་དྲངས་ཏེ།གདན་བཤམས་པ་ལ་བཞུགས་ནས་ཁྱིམ་བདག་གི་བུ་དེ་ལ་བཀའ་སྩལ་པ། ཆེ་བ་ཁྱོད་ལ་གནོད་པ་ཅི་ཞིག་ཡོད། གསོལ་པ། བདག་ལ་ལུས་ཀྱི་གནོད་པ་དང༌། སེམས་ཀྱི་གནོད་པ་མཆིས་སོ། །དེ་ནས་བཅོམ་ལྡན་འདས་ཀྱིས་དེ་ལ་སེམས་ཅན་ཐམས་ཅད་ལ་བྱམས་པའི་སེམས་ཀྱིས་གདམས་ངག་བསྟན་ཏེ། འདི་ཁྱེད་ཀྱི་སེམས་ཀྱི་སྡུག་བསྔལ་གྱི་གཉེན་པོ་ཡིན་ནོ་ཞེས་བཀའ་སྩལ་ཏོ། །དེ་ནས་འཇིག་རྟེན་པའི་ཐུགས་བསྐྱེད་པ་ལ་ལྷའི་དབང་པོ་བརྒྱ་བྱིན་གྱིས་རི་སྤོས་ཀྱི་ངད་ལྡང་ནས་སྨན་ཤི་རི་ཀ་ཁྱེར་འོངས་ཏེ་ཕུལ་བ་དེ་ལ་བྱིན་ཏེ༑ འདི་ནི་ཁྱོད་ཀྱིས་ལུས་ཀྱི་སྡུག་བསྔལ་ཚ་བ་ཞི་བར་བྱེད་པ་ཡིན་ནོ་ཞེས་བཀའ་སྩལ་ཏོ༑ ༑དེ་ནས་དེས་ལུས་དང་སེམས་ཤིན་ཏུ་སྦྱངས་པའི་བདེ་བ་ཐོབ་ནས་བཅོམ་ལྡན་འདས་ལ་སེམས་དགའ་བར་གྱུར་ཏེ་རྒྱལ་པོ་གསལ་རྒྱལ་ལའང་བསྙད་ནས། སངས་རྒྱས་འཁོར་དང་བཅས་པར་བཤོས་གསོལ་ནས། འབུམ་རི་བའི་ན་བཟའ་ཕུལ་ཏེ། མེ་ཏོག་དང༌། སྤོས་དང༌༑ མེ་ཏོག་གི་ཕྲེང་བ་རྣམས་ཀྱིས་ཀྱང་མཆོད་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེའི་ཚེ་བཅོམ་ལྡན་འདས་ཞལ་འཛུམ་པ་དང་བཅས་མ་འོངས་པ་ན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
སྐབས་འདིར་རྒྱལ་པོ་གསལ་རྒྱལ་གྱིས་ཀུན་དགའ་ར་བའི་སྲུང་མ་སངས་རྒྱས་པདྨའི་བླ་མ་ཞེས་པར་ལུང་བསྟན་པ་མཛད་དེ་གོང་གི་ལས་བརྒྱ་པའི་པདྨ་གཉིས་ཀྱི་སྔ་མ་དང་ཁྱད་པར་མི་སྣང་ངོ༌། །
དེ་བཞིན་དུ་རྒྱལ་པོ་གསལ་རྒྱལ་གྱིས་གསོལ་བ་བཏབ་ནས་པཉྩ་ལིའི་རྒྱལ་པོ་གཉིས་བརྟུལ་ཏེ། གཅིག་དགྲ་བཅོམ་པ་ལ་བཀོད་ཅིང༌། གཅིག་བྱང་ཆུབ་ཏུ་ལུང་བསྟན་པའང་སྔ་མ་དང་མཚུངས་སོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་ཚོང་དཔོན་གཉིས་མི་མཐུན་པར་གྱུར་ནས། དེ་གཉིས་ལས་གཅིག་ནི་རྫོགས་བྱེད་ལ་དད། གཅིག་ནི་སངས་རྒྱས་ལ་དད་དེ། དེ་གཉིས་རང་རང་འདོད་ཕྱོགས་ལྟར་གྱིས་ཆེ་བ་བརྗོད་ནས་བདོག་པ་ཐམས་ཅད་ཡལ་བའི་སྐུགས་ཀྱི་གཏའ་བཞག་གོ །དེ་རྒྱལ་པོ་གསལ་རྒྱལ་གྱིས་ཐོས་ནས་བློན་པོ་གཉིས་ལ་བསྒོས་ཏེ་ཡུལ་ཐམས་ཅད་དུ་དྲིལ་བསྒྲགས་ནས་སྐྱེ་བོ་འབུམ་ཕྲག་དུ་མ་འདུས་ཤིང༌། ནམ་མཁའ་ན་ལྷ་འབུམ་ཕྲག་དུ་མ་དག་ཀྱང་འདུས་པའི་ནང་དུ། བ་ལང་གི་ལྕི་བས་དཀྱིལ་འཁོར་བྱས་ཏེ། སྤོས་དང་མེ་ཏོག་གི་ཕྲེང་བ་ཐམས་ཅད་བསྡོགས་པ་ལ་ཐོག་མར་མུ་སྟེགས་ཀྱི་དགེ་བསྙེན་དེས། བདེན་པ་དང་བདེན་པའི་ཚིག་གང་གིས་རྫོགས་བྱེད་ལ་སོགས་པའི་སྟོན་པ་དྲུག་མཆོག་ཡིན་པའི་བདེན་པ་དང༌། བདེན་པའི་ཚིག་འདིས་ནི་མེ་ཏོག་དང་བདུག་པ་དང་ཆུ་འདི་དེ་རྣམས་ཀྱི་ཐད་དུ་སོངས་ཤིགཅེས་བྱ་བའི་མོད་ལ། མེ་ཏོག་དེ་དག་ནི་ས་ལ་ལྷགས། མེ་ནི་ཤི། ཆུ་ནི་ས་ལ་ཐིམ་ཞིང་ཡོངས་སུ་ཟད་པར་གྱུར་པས་སྐྱེ་བོའི་ཚོགས་ཀྱིས་ཅ་ཅོ་དང་ག་ཞའི་སྐད་ཆེན་པོ་ཕྱུང་བས་དེ་སྤོབས་པ་མེད་པར་གྱུར་ཏོ༑ ༑དེ་ནས་སངས་རྒྱས་པའི་དགེ་བསྙེན་དེས། སྔར་ལྟར་བདེན་སྟོབས་བརྗོད་དེ་མཆོད་རྫས་འདི་དག་བཅོམ་ལྡན་འདས་ཀྱི་ཐད་དུ་སོངས་ཤིགཅེས་བྱས་པས། མེ་ཏོག་དེ་དག་བྱ་ངང་པའི་རྒྱལ་པོ་འཕུར་བ་བཞིན་དུ་ནམ་མཁའ་ལ་འཕགས་ནས་རྒྱལ་བྱེད་ཚལ་གྱི་ལོགས་སུ་སོང་ངོ༌། །བདུག་པ་ནི་སྤྲིན་གྱི་མགོ་ལྟ་བུ་དང༌། ཆུ་ནི་བཻཌཱུརྱའི་སྡོང་བུ་ལྟ་བུར་གྱུར་པས་སྐྱེ་བོ་ཐམས་ཅད་ཡ་མཚན་དུ་གྱུར་ཏེ། དེའི་ཕྱི་བཞིན་དུ་འབྲངས་ཏེ་སོང་བ་ན་མེ་ཏོག་ནི་བཅོམ་ལྡན་འདས་ཀྱི་དབུའི་སྟེང་ན་འདུགབདུག་པ་དང་ཆུ་ནི་སྤྱན་སྔར་འདུག་གོ །དེར་སྐྱེ་བོ་ཕལ་མོ་ཆེ་དག་དགའ་བར་གྱུར་ཏེ་སངས་རྒྱས་ཀྱི་ཞབས་ལ་ཕྱག་བྱས་ཏེ་ཆོས་མཉན་པའི་ཕྱིར་སྤྱན་སྔར་འཁོད་པ་ན། དེ་དག་ལ་བཅོམ་ལྡན་འདས་ཀྱིས་བཀའ་སྩལ་ཏེ། སངས་རྒྱས་དང༌། ཆོས་དང༌། དགེ་འདུན་གསུམ་པོ་མཆོག་ཏུ་འཛིན་ཅིང་དགའ་བར་བྱེད་པ་རྣམས་རྣམ་སྨིན་གྱི་འབྲས་བུ་ལྷ་དང་མི་རྣམས་ཀྱི་མཆོག་ཏུ་འགྱུར་བ་སོགས་ཀྱིས་ཆོས་ཀྱི་རྣམ་གྲངས་བསྟན་པས་སྐྱེ་བོ་ཕལ་མོ་ཆེ་དཀོན་མཆོག་ལ་དད་པ་རྙེད་ཅིང་ཁ་ཅིག་གིས་སྐྱབས་སུ་འགྲོ་བ་དང་བསླབ་གཞི་རྣམས་ཀྱང་བླངས་ཤིང༌། ཁ་ཅིག་ནི་དགྲ་བཅོམ་པའི་འབྲས་བུ་མངོན་དུ་བྱས་སོ། །དེའི་ཚེ་སྔར་གྱི་མུ་སྟེགས་བྱེད་ཀྱི་དགེ་བསྙེན་དེ་ཡང་སངས་རྒྱས་ལ་ལྷག་པར་དད་པར་གྱུར་ཏེ། ཞབས་ལ་ཕྱག་བྱས་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཞལ་འཛུམ་པ་མཛད་ཏེ། ཁྱོད་མ་འོངས་པ་ན་རྫོགས་པའི་སངས་རྒྱས་མི་གཡོ་བ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། རྒྱལ་པོ་མ་སྐྱེས་དགྲའི་དཔུང་གིས་རྒྱལ་པོ་གསལ་རྒྱལ་ལན་གསུམ་གྱི་བར་དུ་ཕམ་པར་བྱས་པ། རྒྱལ་པོ་གསལ་རྒྱལ་སེམས་ཁོང་དུ་ཆུད་ནས་མྱ་ངན་གྱི་ཁང་བུར་གནས་པ་ན། ཡུལ་དེའི་ཁྱིམ་བདག་ཕྱུག་པོ་རྣམ་ཐོས་ཀྱི་བུའི་ནོར་དང་ལྡན་པ་ཞིག་གིས་གསེར་གྱི་ཕུང་པོ་ཆེན་པོ་མི་འགྲེང་བས་ཀྱང་ཕན་ཚུན་མི་མཐོང་བ་ཞིག་སྤུངས་ནས་བྱིན་ཏེ་རྒྱལ་པོ་ལ་སེམས་གསོས་བཏང་ཞིང༌། དེར་རྒྱལ་པོས་ཡུལ་དུ་ཉན་རྣ་བ་བཏང་བས། རྒན་པོ་གཉིས་ཀྱིས་ཕན་ཚུན་གཏམ་སྨྲ་བ་ན་པདྨའི་ཟེ་བ་ཞེས་པའི་གཡུལ་གྱི་དགྲ་ཐབས་ཡོད་དེ་དེ་ལ་མི་སྡར་མ་རྣམས་གཡུལ་གྱི་སྔོན་དུ་བཏང་ལ༑ འབྲིང་པོ་རྣམས་བར་དུ་བཞགདཔའ་བོ་རྣམས་རྒྱབ་ཏུ་བཞག་ན་དེས་ཐུབ་པར་འགྱུར་ཞེས་སྨྲས་པ་ཐོས་ནས་རྒྱལ་པོ་གསལ་རྒྱལ་གྱིས་ཚུལ་དེ་ལྟ་བུས་དམག་དྲངས་པས་རྒྱལ་པོ་མ་སྐྱེས་དགྲ་ཕམ་པར་བྱས་ཏེ། དེ་ཉིད་གསོན་པོར་བཟུང་ནས་ཤིང་རྟ་ལ་སྐྱོན་ནས་བཅོམ་ལྡན་འདས་ཀྱི་དྲུང་དུ་ཁྲིད་དེ་གསོལ་པ། བཙུན་པ་རྒྱལ་པོ་མ་སྐྱེས་དགྲ་འདི་ནི། ཡུན་རིང་པོ་ན་བདག་གི་འཁོན་ཟླ་མ་ལགས་པར་འཁོན་དུ་འཛིན་པ་དང༌། དགྲ་ཟླ་མ་ལགས་པར་དགྲར་བགྱིད་པ་ལགས་མོད་ཀྱི། འདི་ནི་བདག་གི་གྲོགས་པོའི་བུ་ལགས་པའི་སླད་དུ།བདག་ནི་འདི་འགུམ་པར་མི་འཚལ་ཏེ་འདི་བཏང་བར་འཚལ་ལོ། །བཀའ་སྩལ་པ། རྒྱལ་པོ་ཆེན་པོ་ཐོངས་ཤིགརྒྱལ་བར་གྱུར་ན་འཁོན་པ་མང༌། །ཕམ་པར་གྱུར་ན་སྡུག་བསྔལ་གནས༑ ༑རྒྱལ་དང་ཕམ་པ་སྤངས་ན་ནི། །ཉེ་བར་ཞི་སྟེ་བདེ་བར་གནས། །དེ་ནས་རྒྱལ་པོ་གསལ་རྒྱལ་གྱིས་བདག་གིས་རྒྱལ་སྲིད་ཕྱིར་ཐོབ་པ་འདི་ཚོང་དཔོན་འདིའི་དྲིན་ཡིན་གྱིས་འདི་ལ་ཅི་འདོད་པའི་བྱ་དགའ་སྦྱིན་ནོ་སྙམ་ནས་ཚོང་དཔོན་ལ་དེ་ལྟར་སྨྲས་པས་དེས་ཀྱང་ཞག་བདུན་གྱི་བར་དུ་རྒྱལ་སྲིད་བསླངས་ནས། དེའི་རིང་ལ་སངས་རྒྱས་དགེ་འདུན་དང་བཅས་པ་དང༌། རྒྱལ་པོ་གསལ་རྒྱལ་འཁོར་དང་བཅས་པ་སྤྱན་དྲངས་ཤིང༌། ཡུལ་ཀ་ཤི་དང་ཀོ་ས་ལ་གནས་པའི་སྐྱེ་བོ་མཐའ་དག་ལ་ཕོ་ཉ་བཏང་སྟེ། ཞག་བདུན་གྱི་བར་དུ་ཁྱེད་ཅག་ཁྲལ་ཐུད་མེད་པ་ཅི་དགའ་བར་གནས་པར་བྱོས་ཤིག་འདིར་ཡང་ཤོག་ལ་དཀོན་མཆོག་གསུམ་ལ་སྐྱབས་སུ་འགྲོ་བ་དང༌། ངའི་སྟོན་མོ་ཡང་ཚོལ་ལ་དེ་བཞིན་གཤེགས་པ་ལ་ཡང་བསྙེན་བཀུར་གྱིས་ཤིག་ཅེས་བྱས་ནས། དེ་ཞག་བདུན་གྱི་བར་དུ་སངས་རྒྱས་འཁོར་དང་བཅས་པ་ལ་བཀུར་སྟི་ཆེན་པོ་བྱས་ཤིང༌། མི་འབུམ་ཕྲག་མང་པོ་དག་ཀྱང་བདེ་བ་ལ་བཙུད་ནས།བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ༑ ༑དེར་བཅོམ་ལྡན་འདས་ཞལ་འཛུམ་པ་དང་བཅས་ཏེ་ཚོང་དཔོན་འདི་མ་འོངས་པ་ན་ཡང་དག་པར་རྫོགས་པའི་སངས་རྒྱས་མི་འཇིགས་སྦྱིན་ཞེས་བྱ་བར་འགྱུར་རོ་ཞེས་ལུང་བསྟན་ཏོ༑ ༑འདི་རྣམས་ཀྱིས་ནི། དཀོན་མཆོག་མཆོད་པ་དང་སྦྱིན་པ་སོགས་དངོས་པོ་ཆེ་ཕྲ་གང་ཡིན་ཀྱང་ཐབས་ཁྱད་པར་ཅན་གྱིས་ཟིན་ན་རྫོགས་པའི་བྱང་ཆུབ་ཆེན་པོའི་རྒྱུར་འགྱུར་བ་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་མཉན་དུ་ཡོད་པ་ན་ཆུ་ཀླུང་ཁང་ལྡན་གྱི་འཇུག་ངོགས་མཉན་པའི་གྲོང་ཁྱེར་དུ་བཞུགས་པའི་ཚེ་མཉན་པ་རྣམས་འོངས་ནས་ཆུ་ཀླུང་ཁང་ལྡན་གྱི་འགྲམ་རྡོ་དང༌། གསེག་མ། གྱོ་མོ་མེད་པར་བྱས་ཏེ་རྒྱལ་མཚན་དང་བ་དན་ནི་བསྒྲེངས། མེ་ཏོག་སྣ་ཚོགས་ནི་གཏོར། སྤོས་དང་ཞལ་ཟས་དང་མེ་ཏོག་སོགས་མཆོད་རྫས་རབ་ཏུ་མང་པོ་ནི་སྟ་གོན་བྱས། གྲུ་ཟམ་གྱི་སྟེང་ཡང་མེ་ཏོག་གི་ཁང་པ་དག་གིས་བརྒྱན་ནས་སངས་རྒྱས་འཁོར་དང་བཅས་པ་སྤྱན་དྲངས་ཏེ། བཟའ་བཅའ་གཙང་མ་བཟང་པོ་རྣམ་གྲངས་དུ་མས་ཚིམས་པར་བྱས་ཏེ་ཅི་བཞེད་པར་བསྟབས་ནས་ཆོས་མཉན་པའི་ཕྱིར་འཁོད་པ་ན། བཅོམ་ལྡན་འདས་ཀྱི་དེ་དག་གི་བསམ་པ་དང་བག་ལ་ཉལ་སོགས་ཐུགས་སུ་ཆུད་ནས་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བསྟན་པས༑ དེ་དག་ཕལ་ཆེར་འབྲས་བུ་བཞི་ལ་བཀོད་ཅིང༌། བྱང་ཆུབ་གསུམ་དུ་སེམས་བསྐྱེད་པ་སོགས་དགེ་རྩ་དཔག་ཏུ་མེད་པ་ལ་བཀོད་དོ། །དེ་ནས་མཉན་པ་དེ་དག་གིས་སངས་རྒྱས་དགེ་འདུན་དང་བཅས་པ་ཐབས་ཅིག་ཏུ་བཀུར་སྟི་ཆེན་པོ་དང་ལྡན་པས་གྲུ་ཟམ་ལས་བསྒྲལ་ཏོ༑ ༑དེའི་ཚེ་དགེ་སློང་རྣམས་སེམས་དགའ་བར་གྱུར་ནས། བཅོམ་ལྡན་འདས་ལ་སྔོན་གྱི་དགེ་བའི་རྩ་བ་ཅི་ཞིག་མཛད་ནས་འདི་ལྟར་གྱུར་གསོལ་པས། བཅོམ་ལྡན་འདས་ཀྱིས་སྔོན་བྱང་ཆུབ་སེམས་དཔའ་ཉིད་དེད་དཔོན་ཆེན་པོ་འཁོར་བརྒྱ་ཕྲག་དུ་མ་དང་ལྡན་པ་ཞིག་ཏུ་གྱུར་པའི་ཚེ། ཡང་དག་པར་རྫོགས་པའི་སངས་རྒྱས་ཤིང་རྟ་སྐལ་ལྡན་འཁོར་དགྲ་བཅོམ་པ་དྲུག་ཁྲི་ཉིས་སྟོང་དང་བཅས་ཏེ་ཆུ་བོ་གང་གཱའི་ཀླུང་དུ་གཤེགས་པ་ན། ཞམ་རིང་བྱས་ཏེ་འབྱོར་པ་ཆེན་པོ་དང་ལྡན་པ་གྲུ་ཟམ་ལས་བསྒྲལ་ཏེ་ཞལ་ཟས་བཟང་པོས་ཀྱང་ཚིམས་པར་བྱས་ཏེ། བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་པའི་རྒྱུ་དེས། ངས་འཁོར་བ་ན་བདེ་བ་ཆེན་པོ་མཐའ་ཡས་པ་ཉམས་སུ་མྱོང་ལ། ད་ལྟར་བླ་ན་མེད་པའི་ཡེ་ཤེས་མངོན་དུ་བརྙེས་པ་ནའང་འདི་ལྟ་བུའི་མཆོད་པ་བྱས་སོ་གསུངས། འདི་ནི་གྲུ་གཟིངས་སོགས་ལས་བདེ་བར་བསྒྲལ་བའི་ཕན་ཡོན་ཀྱང་བསྟན་ཏོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཡུལ་ཀུ་རུའི་ལྗོངས་རྒྱུ་ཞིང་གཤེགས་ནས། མཐར་ཀུ་རུའི་གྲོང་ཁྱེར་དུ་བྱོན་ཏེ་ཀུ་རུའི་སྐྱེ་བོའི་ཚོགས་དེ་དག་ཀྱང་སངས་རྒྱས་ཀྱི་གདུལ་བར་འགྱུར་བ་སེམས་རྒྱ་ཆེན་པོ་དང་ལྡན་པ་སྦྱིན་པ་ལ་སྲེད་པ་ཤ་སྟག་གོ །དེར་བཅོམ་ལྡན་འདས་ཀྱི་འཇིག་རྟེན་པའི་ཐུགས་བསྐྱེད་པས། ལྷའི་དབང་པོ་བརྒྱ་བྱིན་འཁོར་དང་བཅས་པ་དང༌། རྒྱལ་པོ་ཆེན་པོ་བཞི་དང༌། ལྷ་ཀླུ་གནོད་སྦྱིན་དྲི་ཟ་གྲུལ་བུམ་གྱི་ཚོགས་མང་པོ་ལྷགས་ཏེ། ཙནྡན་ས་མཆོག་གི་ཀ་བ་ཁྱེར་འོངས་ནས། ཧ་ཧ་ཞེས་ཅ་ཅོ་དང་ག་ཞ་བཏོན་ཏེ་སྐད་ཆེན་པོ་ཕྱུང་ནས་ཙནྡན་ས་མཆོག་གི་ཁང་བཟང་བརྩིགས་ཤིང་དེར་ལྷའི་དབང་པོས་བཅོམ་ལྡན་འདས་འཁོར་དང་བཅས་པ་ལ་ལྷའི་ཞལ་ཟས་དང༌། ལྷའི་གཟིམས་ཆ་དང་གདན་དང་སྤོས་དང་མེ་ཏོག་ལ་སོགས་པས་མངོན་པར་མཆོད་པར་བྱས་སོ། །དེར་ཀུ་རུའི་སྐྱེ་བོའི་ཚོགས་དེ་རྣམས་ཀྱིས་ལྷའི་འབྱོར་པ་ཆེན་པོ་མཐོང་བས་ཤིན་ཏུ་ངོ་མཚར་ནས། དབང་པོ་དང་བཅས་པའི་ལྷ་རྣམས་ཀྱིས་ཀྱང་མཆོད་ན། འདི་ནི་འཇིག་རྟེན་ན་མཆོག་ཡིན་ནོ་སྙམ་སྟེ་བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ་ཕྱོགས་གཅིག་ཏུ་འཁོད་ནས་ཁང་བཟང་དེ་ལ་ལྟ་བར་བྱེད་པ་ན་བཅོམ་ལྡན་འདས་ཀྱིས་ཁང་བཟང་དེ་ཉིད་མི་སྣང་བར་མཛད་ནས། མི་རྟག་པ་ཉིད་དང་ལྡན་པའི་འཕགས་པའི་བདེན་པ་བཞིའི་ཆོས་བསྟན་པས་ཡུལ་ཀུ་རུའི་མི་རྣམས་ཕལ་ཆེར་དགེ་སྦྱོང་གི་འབྲས་བུ་བཞི་ལ་བཀོད་ཅིང་བྱང་ཆུབ་གསུམ་དུ་སེམས་བསྐྱེད་པ་སོགས་དགེ་རྩ་དཔག་ཏུ་མེད་པ་བསྐྱེད་པར་མཛད་དོ། །དེར་དགེ་སློང་རྣམས་ཀྱང་སངས་རྒྱས་ཀྱི་མཆོད་པ་མཐོང་བས་སེམས་དགའ་བར་གྱུར་ཏེ། བཅོམ་ལྡན་འདས་ཀྱིས་དགེ་བའི་རྩ་བ་འདི་དག་གང་དུ་མཛད་ཅེས་གསོལ་བའི་ལན་དུ་བཀའ་སྩལ་པ། སྔོན་བྱང་ཆུབ་སེམས་དཔའ་རྒྱལ་པོ་རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ཞིག་ཏུ་འཁྲུངས་པའི་ཚེ། ཡང་དག་པར་རྫོགས་པའི་སངས་རྒྱས་ཚངས་པ་ཞེས་བྱ་བ་འཇིག་རྟེན་གྱི་ཁམས་སུ་བྱོན་པར་གྱུར་ཏེ། སངས་རྒྱས་དེ་འཁོར་དགྲ་བཅོམ་པ་དྲུག་ཁྲི་ཉིས་སྟོང་དང་བཅས་པ་རྒྱལ་པོ་དེས་སྤྱན་དྲངས་ཏེ་ཟླ་བ་གསུམ་གྱི་བར་དུ་བསྙེན་བཀུར་ཕུལ་ཏེ་མཐར་བླ་ན་མེད་པའི་བྱང་ཆུབ་ཏུ་སྨོན་པའི་འབྲས་བུ་འཁོར་བ་ནའང་བདེ་བ་ཆེན་པོའི་མཐའ་ཡས་པ་ཉམས་སུ་མྱོང་ལ་ད་ལྟར་མངོན་པར་སངས་རྒྱས་པའི་སྐབས་ན་ཡང་འདི་ལྟ་བུའི་མཆོད་པ་བྱས་སོ་གསུངས།
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་ཚོང་པ་ལྔ་བརྒྱ་ཙམ་དགོན་པའི་ལམ་དུ་ཞུགས་པ་ལས་དེ་དག་ལ་ལམ་སྟོར་ནས། བྱེ་སྟོངས་ཤིག་ཏུ་ཕྱིན་ཏེ༑ དེ་དག་རྒྱགས་ཟད་ཅིང་ངལ་ཞིང་དུབ་སྟེ་ཉི་ཚན་གྱིས་གདུང་ནས་ཉ་བྱེ་ཚན་དུ་བོར་བ་ལྟར་གྱུར་ཏེ་ཤིན་ཏུ་སྡུག་བསྔལ་ཞིང་ཉམ་ཐག་པས་གུ་ལང་ལ་སོགས་པ་རང་རང་འདོད་པའི་ལྷ་རྣམས་ལ་བོས་ཀྱང་ཅུང་ཟད་ཀྱང་སྐྱོབ་པར་བྱེད་པ་མ་བྱུང་བས། དེར་དགེ་བསྙེན་སངས་རྒྱས་ཀྱི་བསྟན་པའི་རྒྱུས་ཤེས་པ་ཞིག་ཡོད་པ་དེས་བསྐུལ་ནས། ཚོང་པ་དེ་ཐམས་ཅད་ཀྱིས་སངས་རྒྱས་ལ་སྐྱབས་སུ་སོང་བས། དེའི་ཚེ་བཅོམ་ལྡན་འདས་ཀྱིས་དེ་དག་འདུལ་བའི་དུས་ལ་བབས་པར་མཁྱེན་ནས་མིག་འབྱེད་འཛུམ་གྱི་ཡུན་ཙམ་གྱིས་སངས་རྒྱས་དགེ་འདུན་གྱི་འཁོར་དང་བཅས་པ་རྒྱལ་བྱེད་ཀྱི་ཚལ་དུ་མི་སྣང་བར་གྱུར་ཏེ་ཕྱོགས་དེར་གཤེགས་སོ༑ ༑དེར་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པས། ལྷའི་དབང་པོ་བརྒྱ་བྱིན་གྱིས་ཆར་བབ་ཅིང་སེར་བུ་བསིལ་བ་ཡང་བཏང་བས་དེ་དག་སྐོམ་པ་དང་ཚ་བས་གདུང་བ་ཞི་བར་བྱས་ཏེ། བཅོམ་ལྡན་འདས་ཀྱིས་ལམ་བསྟན་པས་དེ་དག་བདེ་བར་མཉན་ཡོད་ཀྱི་གྲོང་དུ་ཕྱིན་ནས་ངལ་བསོས་པ་དང༌། དེ་དག་ལ་བཅོམ་ལྡན་འདས་ཀྱིས་བདེན་པ་བཞིའི་ཆོས་བསྟན་པས་ཚོང་པ་དེ་རྣམས་ཕལ་ཆེར་འབྲས་བུ་བཞི་ལ་བཀོད་ཅིང་ཁ་ཅིག་བྱང་ཆུབ་གསུམ་གྱི་ལམ་དུ་སྨིན་པར་མཛད་དེ་དགེ་བའི་རྩ་བ་དཔག་ཏུ་མེད་པ་བསྐྱེད་དོ། །དེར་དགེ་སློང་རྣམས་ངོ་མཚར་དུ་གྱུར་པ་ན། སྔོན་འདས་པའི་དུས་ཡང་དག་པར་རྫོགས་པའི་སངས་རྒྱས་ཙནྡན་ཞེས་བྱ་བ་འཇིག་རྟེན་དུ་བྱོན་ནས་རྒྱལ་པོའི་ཕོ་བྲང་གི་འཁོར་ཞིག་ཏུ་ལྗོངས་རྒྱུ་ཞིང་བྱོན་པ་ན། རྒྱལ་རིགས་ཀྱི་སྤྱི་བོ་ནས་དབང་བསྐུར་བའི་རྒྱལ་པོ་དེས་སྤྱན་དྲངས་ཏེ་ཟླ་བ་གསུམ་གྱི་བར་དུ་སངས་རྒྱས་དགེ་འདུན་དང་བཅས་པ་བསྙེན་བཀུར་བ་ལས།དེའི་ཚེ་ཐན་པ་ཆེན་པོ་བྱུང་སྟེ་ཆུ་ཀླུང་དང་ཁྲོན་པ་རྣམས་ཀྱང་ཆུ་ཉུང་བར་གྱུར་ལ་ཤིང་རྣམས་ཀྱང་མེ་ཏོག་དང་འབྲས་བུ་མེད་པར་གྱུར་པས། རྒྱལ་པོ་དེས་གྲོང་ཁྱེར་གྱི་དབུས་སུ་འབྱོར་པ་ཆེན་པོ་དང་ལྡན་པས་སྤོས་ཆུའི་རྫིང་བུ་བསྐྱིལ་ཏེ་སངས་རྒྱས་འཁོར་དང་བཅས་པ་ལ་སྐུ་ཁྲུས་གསོལ་པས། དེའི་མོད་ལ་ལྷའི་དབང་པོ་བརྒྱ་བྱིན་གྱིས་ཆར་ཕབ་སྟེ་ཡུལ་ཁམས་ཐམས་ཅད་འབྱོར་བར་བྱས་སོ། །གཞི་དེས་སྐྱེ་བོ་ཕལ་མོ་ཆེ་བཅོམ་ལྡན་འདས་ལ་དད་པ་རྙེད་ནས་སྤོས་ཀྱིས་བྱུགས་པའི་མཆོད་རྟེན་བརྩིགས་ཏེ་ཞལ་བསྲོས་སོ། །དེའི་ཚེ་སངས་རྒྱས་ཙན་དན་ལ་སྐྱབས་སུ་སོང་བ་གང་ཡིན་པ་དེ་ཐམས་ཅད་ནི་ཡོངས་སུ་མྱང་ངན་ལས་འདས་ཏེ༑ དེའི་ནང་ནས་ང་འབའ་ཞིག་ལུས་སོ་གསུངས། འདིས་ནི་རྟེན་ལ་ཡོན་ཆབ་དང་ཁྲུས་སོགས་ཕུལ་བའི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་རྒྱལ་པོའི་ཁབ་འོད་མའི་ཚལ་ན་བཞུགས་པའི་ཚེ་ཡུལ་འདམ་བུའི་ཚལ་གྱི་སྐྱེ་བོ་མང་པོ་ལ་མི་ནད་བྱུང་ནས་ཤིན་ཏུ་ཉམ་ཐག་ནས་འཇིག་རྟེན་པའི་ལྷ་མཐུ་བོ་ཆེ་རྣམས་ལ་གསོལ་བ་བཏབ་ཀྱང་ཞི་བར་མ་ནུས་ཏེ་དེར་དགེ་བསྙེན་ཞིག་གནས་པ་དེས་སྦྲན་ནས་ཀུན་གྱིས་བཅོམ་ལྡན་འདས་ལ་གསོལ་བ་བཏབ་པས། བཅོམ་ལྡན་འདས་ཀྱིས་མཁྱེན་ནས་དགེ་སློང་གི་དགེ་འདུན་གྱི་འཁོར་དང་བཅས་ཏེ་ཡུལ་འདམ་བུའི་ཚལ་དུ་གཤེགས་ནས༑ གྲོང་ཁྱེར་གྱི་མི་ཐམས་ཅད་ལ་བྱམས་པས་ཁྱབ་པར་མཛད་པས། མི་མ་ཡིན་རྣམས་བྱེར་ཏེ་ཡམས་ཀྱི་ནད་ཞི་བར་གྱུར་ཏོ། །དེར་ཡུལ་དེའི་བྲམ་ཟེ་དང་ཁྱིམ་བདག་ཐམས་ཅད་རབ་ཏུ་དགའ་བར་གྱུར་ཏེ་སངས་རྒྱས་འཁོར་དང་བཅས་པ་ལ་མཁོ་བའི་ཡོ་བྱད་ཐམས་ཅད་ཀྱིས་བསྙེན་བཀུར་ཞིང༌། བཅོམ་ལྡན་འདས་ཀྱིས་དེ་དག་ལ་བདེན་བཞིའི་ཆོས་བསྟན་པས་སྐྱེ་བོ་ཕལ་ཆེར་གྱིས་འབྲས་བུ་བཞི་ལས་ཅི་རིགས་པ་ཐོབ་ཅིང༌། བྱང་ཆུབ་གསུམ་དང་འབྲེལ་བའི་དགེ་བའི་རྩ་བ་རྒྱ་ཆེན་པོ་བསྐྱེད་དོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ན།བཅོམ་ལྡན་འདས་ཀྱིས། སྔོན་བྱུང་བ་འདས་པའི་དུས་ན་སངས་རྒྱས་བཅོམ་ལྡན་འདས་ཟླ་བ་ཞེས་བྱ་བ་འཇིག་རྟེན་དུ་བྱོན་ཏེ། དེ་ལྗོངས་རྒྱུ་ཞིང་རྒྱལ་པོའི་ཕོ་བྲང་གི་འཁོར་ཞིག་ཏུ་བྱོན་པ་ན། རྒྱལ་རིགས་ཀྱི་སྤྱི་བོ་ནས་དབང་བསྐུར་བའི་རྒྱལ་པོ་དེས་སངས་རྒྱས་འཁོར་དང་བཅས་པ་སྤྱན་དྲངས་ཏེ་ཟླ་བ་གསུམ་གྱི་བར་དུ་བསྙེན་བཀུར་ཕུལ་བའི་ཚེ། གྲོང་ཁྱེར་དེའི་སྐྱེ་བོ་མང་པོ་ལ་མི་ནད་བྱུང་སྟེ་ཤིན་ཏུ་གནོད་པར་གྱུར་པ་ན། རྒྱལ་པོ་དེས་རྫོགས་པའི་སངས་རྒྱས་ཟླ་བ་ལ་ཡམས་ནད་ཞི་བའི་ཐབས་མཛད་པར་གསོལ་བ་བཏབ་པས། བཀའ་སྩལ་པ། རྒྱལ་པོ་ཆེན་པོ་སོང་ལ་ངའི་ཆོས་གོས་སྣམ་སྦྱར་འདི་རྒྱལ་མཚན་གྱི་རྩེ་མོ་ལ་ཐོགས་ལ་བཀུར་སྟི་ཆེན་པོ་དང་ལྡན་པས། བདག་གི་ཡུལ་སྐོར་དུ་ཆུག་ཅིགའདི་ལ་དགའ་སྟོན་ཆེན་པོ་ཡང་གྱིས་ཤིགསྐྱེ་བོ་ཕལ་མོ་ཆེ་ཐམས་ཅད་ཀྱང་སངས་རྒྱས་རྗེས་སུ་དྲན་པ་ཡང་དག་པར་འཛིན་དུ་ཆུག་ཅིག་དང༌། དེས་ནི་ཁྱེད་བདེ་ལེགས་སུ་འགྱུར་རོ། །རྒྱལ་པོས་ཀྱང་ཇི་སྐད་བསྟན་པ་བཞིན་དུ་ཐམས་ཅད་དེ་ཁོ་ན་ལྟར་བྱས་པས་དེའི་རྒྱུ་རྐྱེན་གྱིས་ཡམས་ནད་ཐམས་ཅད་ཞི་བར་གྱུར་ཏོ། །རྒྱུ་དེས་སྐྱེ་བོ་ཐམས་ཅད་རབ་ཏུ་དགའ་ནས་དཀོན་མཆོག་གསུམ་ལ་སྐྱབས་སུ་སོང་ངོ༌། །དེའི་དུས་ཀྱི་རྒྱལ་པོ་དེ་ནི་ང་ཡིན་ཏེ། ལས་ཀྱི་རྒྱུ་དེས། ངས་འཁོར་བ་ན་ལྷ་མིར་སྐྱེ་བ་འཐོབ་པའི་བདེ་བ་ཆེན་པོ་ཉམས་སུ་མྱོང་ལ། ད་ལྟར་ཡང་ལས་དེས་འབྱོར་པ་དང་ལྡན་ཞིང༌། ངས་ཅི་བསམ་པ་དང་ཅི་འདོད་པ་དེ་ཐམས་ཅད་དེ་བཞིན་དུ་གྲུབ་པར་གྱུར་ཏོ་གསུངས། འདིས་ནི་དགེ་སློང་ཚུལ་ཁྲིམས་དང་ལྡན་པ་དང་རྟེན་གསུམ་སོགས་བཀུར་སྟི་ཆེན་པོས་སྤྱན་དྲངས་ཏེ་གྲོང་སོགས་བསྐོར་བ་དང་སྐྱབས་སུ་སོང་བའི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་རྒྱལ་པོའི་ཁབ་འོད་མའི་ཚལ་ན་བཞུགས་པའི་ཚེ། ལྷས་བྱིན་གྱིས་རྒྱལ་པོ་མ་སྐྱེས་དགྲ་བསླུས་ཏེ། ཕ་ཆོས་ལྡན་གྱི་རྒྱལ་པོ་གཟུགས་ཅན་སྙིང་པོ་བཀྲོངས་ནས་རྒྱལ་སར་ཞུགས་ཏེ་སུ་མ་དད་པ་དེ་མཐུ་དང་ལྡན་ཞིང་དད་པ་ཅན་རྣམས་མཐུ་ཆུང་བར་གྱུར་པའི་ཚེ༑ རྒྱལ་པོའི་བློན་པོ་རྒན་པོ་མ་དད་པ་ཞིག་ཡོད་པ་དེས་བྲམ་ཟེ་རྣམས་ལ་མཆོད་སྦྱིན་བྱས་ཏེ་དེར་བྲམ་ཟེ་འབུམ་ཕྲག་དུ་མ་འདུས་པ་ན། དེ་དག་གིས་སུ་ཡང་དགེ་སྦྱོང་གོ་ཏ་མ་ལ་བལྟར་མི་འགྲོ་བར་ནང་ཁྲིམས་བཅས་ཏེ། སྲང་གི་དབུས་སུ་རིག་བྱེད་ལས་འབྱུང་བའི་ཆོ་ག་བཞིན་དུ། བརྒྱ་བྱིན་ལ་གསོལ་བ་བཏབ་སྟེ་སྤྱན་དྲངས་པ་ན། བཅོམ་ལྡན་འདས་ཀྱིས་དེ་རྣམས་འདུལ་བའི་དུས་ལ་བབ་པར་མཁྱེན་ནས། ལྷའི་དབང་པོ་བརྒྱ་བྱིན་གྱི་གཟུགས་སུ་སྤྲུལ་ཏེ་མཆོད་སྦྱིན་གྱི་འདུན་ཁང་དེ་ལྷའི་འོད་ཀྱིས་སྣང་བར་མཛད་དེ་དེར་གཤེགས་ཏེ།གདན་ལ་བཞུགས་པ་ན། རྒྱལ་པོའི་ཁབ་ཀྱི་གྲོང་ཁྱེར་ཀུན་ཏུ་ལྷའི་དབང་པོ་མཆོད་སྦྱིན་ལ་གཤེགས་སོ་ཞེས་གྲགས་པར་གྱུར་པས་དེར་སྲོག་ཆགས་འབུམ་ཕྲག་དུ་མ་འདུས་སོ། །དེར་བྲམ་ཟེ་རྣམས་དགའ་ཞིང་སེམས་དད་པར་གྱུར་པ་ན། བཅོམ་ལྡན་འདས་ཀྱིས་བརྒྱ་བྱིན་གྱི་གཟུགས་དེ་ཉིད་མི་སྣང་བར་མཛད་དེ་སྐུ་དངོས་སུ་བསྟན་ནས། དེ་རྣམས་ལ་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བསྟན་པས། བྲམ་ཟེ་དྲུག་ཁྲི་ཉིས་སྟོང་གི་བདེན་པ་མཐོང་ཞིང་སྲོག་ཆགས་འབུམ་ཕྲག་དུ་མས་ཀྱང་བཅོམ་ལྡན་འདས་ལ་དད་པ་རྙེད་དོ༑ ༑དེར་དགེ་སློང་རྣམས་ངོ་མཚར་དུ་གྱུར་པ་ན་བཅོམ་ལྡན་འདས་ཀྱི་སྔོན་གྱི་དུས་སུ་རྒྱལ་པོ་རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ཞིག་ཏུ་འཁྲུངས་ཏེ། དེའི་ཚེ་སངས་རྒྱས་དབང་པོ་འདུལ་ཞེས་བྱ་བ་འཇིག་རྟེན་དུ་བྱོན་ཏེ། དེ་ཉིད་འཁོར་དང་བཅས་པ་རྒྱལ་པོ་དེས་ཟླ་བ་གསུམ་གྱི་བར་དུ་སྤྱན་དྲངས་ནས་གཙུག་ལག་ཁང་བརྩེགས་ཏེ་བསྙེན་བཀུར་ཕུལ་ཞིང༌། དེའི་ཚེ་རྒྱལ་པོའི་ཕོ་བྲང་གི་འཁོར་དེ་མུ་སྟེགས་ཅན་གྱིས་དབང་དུ་གྱུར་པས། དེ་དག་དད་པའི་ཕྱིར་རྒྱལ་པོས་ཆོ་འཕྲུལ་ཆེན་པོ་མཛད་པར་གསོལ་པ་བཏབ་ཅིང༌། སངས་རྒྱས་དབང་པོའི་ཏོག་གིས་ཀྱང་ཆོ་འཕྲུལ་ཆེན་པོ་བསྟན་པས་སྐྱེ་བོ་ཐམས་ཅད་རབ་ཏུ་དགའ་ནས་བསྟན་པ་སྲུང་བ་ལ་གཅེས་པར་གྱུར་ཏོ། །རྒྱུ་དེས་འཁོར་བར་བདེ་བ་མཐའ་ཡས་པ་མྱོང་ཞིང༌།ད་ལྟར་སངས་རྒྱས་པ་ན་ཡང་ངའི་བསྟན་པ་འདི་མཛེས་པར་གྱུར་ཏོ་གསུངས།
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། ལྷས་བྱིན་གྱིས་བསྐུལ་ནས། རྒྱལ་པོ་མ་སྐྱེས་དགྲས་རྒྱལ་པོའི་ཁབ་ཀྱི་མི་རྣམས་བཅོམ་ལྡན་འདས་ཀྱི་སྤྱན་སྔར་འགྲོ་བ་དང་བསོད་སྙོམས་འབུལ་དུ་མི་ཆོག་པའི་ཁྲིམས་བཅས་པས་དགེ་བསྙེན་དད་པ་ཅན་རྣམས་མྱ་ངན་གྱིས་ནོན་པ་ཀུན་དགའ་བོས་བཅོམ་ལྡན་འདས་ལ་གསོལ་པས། བཀའ་སྩལ་པ། འདི་ལ་དེ་བཞིན་གཤེགས་པ་ཉིད་དུས་མཁྱེན་གྱིས་ཁྱོད་སྙིང་མ་ཆུང་ཞིག གཞན་ཡང་ངའི་བསྟན་པ་ཇི་སྲིད་ཡོད་ཀྱི་བར་དུ་ཡང༌། ཉན་ཐོས་རྣམས་ཀྱི་ཡོ་བྱད་མེད་པར་མི་འགྱུར་ན། ད་ལྟར་ལྟ་ཅི་སྨོས། དེར་བརྒྱ་བྱིན་ལྷའི་དབང་པོས་སྐབས་དེ་ལྟར་གྱུར་པར་རིག་ནས། བཅོམ་ལྡན་འདས་ཀྱི་སྤྱན་སྔར་ལྷགས་ཏེ་ཇི་སྲིད་འཚོའི་བར་དུ་བསྙེན་བཀུར་བྱ་བར་ཞུས་པས།བཀའ་སྩལ་པ། ཀཽ་ཤི་ཀ་འཇིག་རྟེན་ན་བསོད་ནམས་འདོད་པ་མང་གིས་འདི་ལྟར་ང་ལ་སེམས་དད་པར་བྱས་པ་ཉིད་ཀྱིས་ཆོག་གོ །དེ་ནས་བརྒྱ་བྱིན་གྱིས་ལོ་ལྔའི་བར་དུ་ཞུས་ཀྱང་སྔར་ལྟར་གསུངས་ཤིང༌། དེ་ནས་དགུང་ལྔར་ཞུས་པས་གནང་སྟེ། བརྒྱ་བྱིན་གྱིས་འོད་མའི་ཚལ་དེ་ཁང་བཟང་རྣམ་པར་རྒྱལ་བྱེད་དང་འདྲ་བར་བསྟན་ཏེ་ལྷའི་གདན་ཆ་རྣམས་དང༌།ལྷའི་རྫིང་བུ་དང༌། ལྷའི་བདུད་རྩིའི་ཞལ་ཟས་དག་ཀྱང་བསྟན་ཏེ། ལྷ་འབུམ་ཕྲག་དུ་མའི་འཁོར་དང་བཅས་ཏེ་འོངས་ནས་མངོན་པར་མཆོད་ཅིང་ཆོས་ཉན་པར་བྱས་སོ། །དེར་རྒྱལ་པོ་མ་སྐྱེས་དགྲ་ཁང་བཟང་གི་སྟེང་ན་འཁོད་པས་མཐོང་ནས་འགྱོད་པ་སྐྱེས་ཏེ་དད་པར་གྱུར་ཅིང་འཁོར་རྣམས་ཀྱིས་ཀྱང་གསོལ་པས། རྒྱལ་པོ་མ་སྐྱེས་དགྲས་ནང་ཁྲིམས་བཤིག་སྟེ་ཐམས་ཅད་ལ་དྲིལ་བསྒྲགས་ནས་བཅོམ་ལྡན་འདས་ལ་བཀུར་སྟི་ཅི་དགའ་བ་གྱིས་ཤིག་ཅེས་བྱས་པས། སྐྱེ་བོ་དཔག་ཏུ་མེད་པ་འདུས་ནས་ལྷ་མི་ཐམས་ཅད་ཀྱིས་མཆོད་ཅིང་བཀུར་སྟི་ཆེན་པོ་བྱས་སོ། །དེར་བཅོམ་ལྡན་འདས་ཀྱིས་ཆོས་བསྟན་པས་ལྷ་དང་མི་དུ་མས་བདེན་པ་མཐོང་ངོ༌། །དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ན། སྔོན་འདས་པའི་དུས་སངས་རྒྱས་རིན་པོ་ཆེའི་རི་བོ་ཞེས་བྱ་བ་འཇིག་རྟེན་དུ་བྱོན་པའི་ཚེ། བཅོམ་ལྡན་འདས་ཉིད་ཡུལ་དེའི་རྒྱལ་པོ་རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ཞིག་ཏུ་འཁྲུངས་ཏེ། དེའི་ཚེ་རྒྱལ་པོའི་ཕོ་བྲང་གི་འཁོར་དེ་ན་ཡམས་ཀྱི་ནད་བྱུང་བས། དེ་ཞི་བའི་ཕྱིར་རྒྱལ་པོ་དེས་སངས་རྒྱས་འཁོར་དང་བཅས་པ་ཟླ་བ་གསུམ་གྱི་བར་དུ་གདུགས་ཚོད་ལ་སྤྱན་དྲངས་པས། ཟླ་བ་གསུམ་ནས་ནད་ཡམས་རྒྱུན་ཆད་པས་རྒྱལ་པོ་དང་གྲོང་ཁྱེར་གྱི་མི་རྣམས་སེམས་དད་པར་གྱུར་ནས་སངས་རྒྱས་འཁོར་དང་བཅས་པ་ལ། ལོ་ལྔའི་བར་དུ་དགའ་སྟོན་བྱས་སོ། །རྒྱུ་དེས་འཁོར་བར་བདེ་བ་ཆེན་པོ་ཉམས་སུ་མྱོང་ཞིང་ད་ལྟར་སངས་རྒྱས་ནས་ཀྱང་འདི་ལྟ་བུའི་བཀུར་སྟི་བྱས་ལ། ཡོངས་སུ་མྱ་ངན་ལས་འདས་པའི་འོག་ཏུ་ཡང་ངའི་བསྟན་པ་ལ་ལོ་ལྔ་པའི་དགའ་སྟོན་བརྒྱ་ཕྲག་དུ་མ་བྱེད་པར་འགྱུར་རོ་གསུངས།
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་དུ་ཡོད་པ་ན་རོལ་མོ་མཁན་མཛའ་སྡེ་ལྔ་བརྒྱ་ཙམ་འཁོད་དོ། །དེའི་ཚེ་རོལ་མོ་མཁན་གྱི་རྒྱལ་པོ་རབ་དགའ་ཞེས་བྱ་བ་ཞིག་གསར་དུ་འོངས་ཏེ། དེའི་མཐུ་ནི་རྒྱུད་གཅིག་ལས་སྐད་སྣ་བདུན་དང་ཁོང་དུ་འཁྱིག་པ་སྣ་ཉི་ཤུ་རྩ་གཅིག་འབྱུང་བར་ཤེས་སོ། །དེས་གྲོང་ཁྱེར་ཆེན་པོ་དྲུག་ཡུལ་ཆེན་པོ་མ་ཡིན་པར་བསྒྲགས་ཏེ་མཉན་ཡོད་དུ་ཕྱིན་ནས། རྒྱལ་པོ་གསལ་རྒྱལ་རོལ་མོ་ལ་ཤིན་ཏུ་མཁས་པར་གྲགས་པས་དེ་ལ་འགྲན་པར་བསྐུལ་བ་ན་གསལ་རྒྱལ་གྱིས། ངའི་མཁན་པོ་རོལ་མོ་མཁན་གྱི་རྒྱལ་པོ་བླ་ན་མེད་པ་དེ་ད་ལྟ་རྒྱལ་བྱེད་ཀྱི་ཚལ་ན་བཞུགས་ཀྱིས་ཚུར་ཤོག་དང་དེར་འདོང་ངོ་ཞེས་བྱས་ཏེ། རྒྱལ་པོ་གསལ་རྒྱལ་འཁོར་རོལ་མོ་མཁན་ལྔ་བརྒྱ་ཙམ་གྱིས་ཞབས་འབྲིང་བྱས་ནས། རོལ་མོ་མཁན་གྱི་རྒྱལ་པོ་རབ་དགའ་དང༌། མི་འབུམ་ཕྲག་མང་པོ་རྒྱལ་བྱེད་ཀྱི་ཚལ་དུ་འོང་བ་ན། བཅོམ་ལྡན་འདས་ཀྱིས་དེ་གདུལ་བའི་དུས་ལ་བབ་པར་མཁྱེན་ནས་འཇིག་རྟེན་པའི་ཐུགས་བསྐྱེད་པས། དྲི་ཟ་ཟུར་ཕུད་ལྔ་པ་འཁོར་དྲི་ཟ་བདུན་སྟོང་གིས་བསྐོར་བ་འོངས་ཏེ་ཚུལ་བཞིན་དུ་མཆོད་པ་བྱས་ནས་བཅོམ་ལྡན་འདས་ལ་གཞི་བཻཌཱུརྱ་ལས་བྱས་པས་པི་ཝང་ཕུལ་ལོ། །དེར་རོལ་མོ་མཁན་གྱི་རྒྱལ་པོ་རབ་དགའ་བཅོམ་ལྡན་འདས་གྱི་སྤྱན་སྔར་པི་ཝང་བླངས་ཏེ། གོང་དུ་སྨོས་པ་ལྟ་བུའི་ཚུལ་གྱིས་བྱུང་བས། རྒྱལ་པོ་ལ་སོགས་པའི་སྐྱེ་བོ་ཕལ་ཆེར་ཡ་མཚན་པར་གྱུར་ཏོ། །དེ་ནས་བཅོམ་ལྡན་འདས་ཀྱིས་ཀྱང་བཻཌཱུའི་པི་ཝང་ཕྱག་ཏུ་བླངས་ནས་སྦྲེངས་པས་དེ་ལས་རྒྱུད་གཅིག་ལས་ཀྱང་སྐད་ཀྱི་ཁྱད་པར་སྣ་དུ་མ་དང་ཁོང་དུ་འཁྱིག་པའི་སྣ་གྲངས་དུ་མ་འགྱུར་བར་བསྟན་ཞིང༌། དེ་དག་ལས་ཀྱང་སྟོང་པ་དང་བདག་མེད་པའི་རྣམ་པར་གྲག་ཅིང༌། ལུས་འདི་ཡང་པི་ཝཾ་དང་སྐད་རྣམས་ནི་དབང་པོ་དང༌། ཁོང་དུ་འཁྱིག་པ་རྣམས་ནི་སེམས་ཀྱི་ཁམས་དང་འདྲ་བར་བསྟན་ཏེ།དེ་ཐོས་པས་རོལ་མོ་མཁན་གྱི་རྒྱལ་པོ་རབ་དགའ་དད་པ་སྐྱེས་ནས་པི་ཝང་དྲི་གཙང་ཁང་དུ་ཕུལ་ཏེ་རབ་ཏུ་བྱུང་ནས་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེ་ནས་ལྷ་དང་ཀླུ་དང་གནོད་སྦྱིན་དང་ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་རྣམས་ཀྱང་དད་པར་གྱུར་ནས། བཅོམ་ལྡན་འདས་ཀྱི་བསྟན་པ་སྲུང་བ་དང་བསྐྱབ་པ་དང་སྦ་བར་ཁས་བླངས་སོ། །རོལ་མོ་མཁན་ལྔ་བརྒྱ་པོ་རྣམས་ཀྱིས་ཀྱང་རྒྱལ་པོ་ལ་ཞུས་ཏེ༑ ཡུལ་མི་འཁོར་དང་བཅས་པ་དང་བསྡོངས་ནས་མཉན་ཡོད་ཀྱི་གྲོང་ཁྱེར་འབྱོར་པ་ཆེན་པོས་བརྒྱན་ཏེ་སངས་རྒྱས་འཁོར་དང་བཅས་པ་སྤྱན་དྲངས་ཏེ་རོལ་མོའི་རིག་བྱེད་དཔག་ཏུ་མེད་པས་མཆོད་ཅིང་བསྙེན་བཀུར་བྱས་སོ། །དེའི་ཚེ་བཅོམ་ལྡན་འདས་ཀྱི་ཞལ་འཛུམ་པ་མཛད་ནས་འོད་ཟེར་རྣམས་མཛོད་སྤུར་མི་སྣང་བར་གྱུར་པ་དང༌། ཀུན་དགའ་བོས་དེའི་རྒྱུ་ཞུས་པས། རོལ་མོ་མཁན་ལྔ་བརྒྱ་པོ་འདི་དག་མ་འོངས་པ་ན། རང་སངས་རྒྱས་སྐད་སྙན་ཞེས་པ་ཤ་སྟག་ཏུ་འགྱུར་བར་ལུང་བསྟན་ཏོ། །དེར་དགེ་སློང་རྣམས་ངོ་མཚར་དུ་གྱུར་ནས་སྔོན་གྱི་ཕྲིན་ལས་ཇི་ལྟ་བུ་མཛད་ཅེས་གསོལ་བས། སྔོན་བཅོམ་ལྡན་འདས་ཉིད་ཡུལ་གྱི་རྒྱལ་པོ་རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ཞིག་ཏུ་འཁྲུངས་པའི་ཚེ་སངས་རྒྱས་རྟོགས་མཛད་ཅེས་བྱ་བ་འཇིག་རྟེན་དུ་བྱོན་ནས། རྒྱལ་པོའི་སྐྱེད་མོས་ཚལ་དུ་གཤེགས་ནས་མེ་ཡི་ཁམས་ལ་སྙོམས་པར་ཞུགས་ཏེ་བཞུགས་པ། རྒྱལ་པོ་དེ་བུད་མེད་ཀྱི་སིལ་སྙན་དང་རོལ་མོའི་སྒྲ་སྒྲོགས་པ་དག་དང་བཅས་ཏེ་སྐྱེད་མོས་ཀྱི་ཚལ་དུ་ཕྱིན་པ་ན་མཇལ་ཏེ་སེམས་དགའ་བར་གྱུར་ནས་སིལ་སྙན་རྣམ་པ་སྣ་ཚོགས་པའི་སྒྲ་བསྒྲགས་ཏེ། བཅོམ་ལྡན་འདས་དེ་ཏིང་ངེ་འཛིན་ལས་བཞེངས་སུ་གསོལ་ནས། ཞལ་ཟས་བཟང་པོས་ཀྱང་མཆོད་ཅིང་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་པའི་རྒྱུ་དེས། ད་ལྟར་ང་ལ་རོལ་མོ་མཁན་རྣམས་ཀྱིས་འདི་ལྟ་བུའི་བསྙེན་བཀུར་བྱས་སོ་གསུངས། འདིས་དཀོན་མཆོག་མཆོད་པའི་ཕྱིར་དབྱངས་རོལ་སོགས་བགྱིས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ན་གཞན་གྱི་ཆུང་མ་ལ་བྱི་བོ་བྱེད་པ་ཞིག་ཡོད་པ་དེ། རྒྱལ་པོའི་ཁྲིམས་ལ་ཐོགས་ནས་གཤེད་མས་གསོད་སར་ཁྲིད་པ་ན། བཅོམ་ལྡན་འདས་ཕྱོགས་དེར་གཤེགས་ཏེ། ཀུན་དགའ་བོ་རྒྱལ་པོ་ལ་གསོལ་དུ་བཏང་བས། རྒྱལ་པོས་ཀྱང་ཕུལ་ནས་མི་དེར་རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ངོ་མཚར་དུ་གྱུར་པ་ན། སྔོན་སངས་རྒྱས་དབང་པོའི་རྒྱལ་མཚན་ཞེས་བྱ་བ་འཇིག་རྟེན་དུ་བྱོན་ནས་རྒྱལ་པོའི་ཕོ་བྲང་གི་འཁོར་ཞིག་ཏུ་ལྗོངས་རྒྱུ་ཞིང་བྱོན་པ་ན། དེར་བཅོམ་ལྡན་འདས་ཉིད་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་ཐམས་ཅད་མཐར་ཕྱིན་པ་ཞིག་ཏུ་གྱུར་ཏེ། དེ་སངས་རྒྱས་དབང་པོའི་ཏོག་ལ་ཚིགས་བཅད་བརྒྱས་བསྟོད་ཅིང་ཞལ་ཟས་བཟང་པོ་ཡང་གསོལ་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །གཞི་དེས་ཡུལ་གྱི་རྒྱལ་པོ་དང་བློན་པོ་དང་ཕོ་བྲང་གི་འཁོར་གྱི་མི་རྣམས་ཀྱང་དད་པ་སྐྱེས་སོ། །ལས་དེས་འཁོར་བ་ན་ཡང་བདེ་བ་མཐའ་ཡས་པ་ཉམས་སུ་མྱོང་ལ། ད་ལྟར་ཡང་ངས་ཅི་བསམ་པ་དང་ཅི་འདོད་པ་དེ་དག་ཐམས་ཅད་གྲུབ་པ་ཡིན་ནོ་གསུངས།
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། རྒྱལ་པོ་གཟུགས་ཅན་སྙིང་པོ་འཁོར་འབུམ་ཕྲག་དུ་མ་དང་བཅས་པས་བདེན་པ་མཐོང་ནས། བཅོམ་ལྡན་འདས་ལ་དྲིན་གཟོ་བ་དང༌། སྐྱེ་བོ་མང་པོ་དགེ་བའི་རྩ་བ་ལ་འགོད་པར་འདོད་ནས་སངས་རྒྱས་འཁོར་དང་བཅས་པ་རྒྱལ་པོའི་ཕོ་བྲང་དུ་གདུགས་ཚོད་ལ་སྤྱན་དྲངས་ཏེ། དེའི་ཚེ་མ་ག་དྷཱའི་ཕོ་བྲང་འཁོར་གྱི་མི་རྣམས་ལ་བསྒོ་བ། བཅོམ་ལྡན་འདས་གྲོང་ཁྱེར་དུ་གཤེགས་པ་ལ་མེ་ཏོག་དང༌༑ མེ་ཏོག་གི་ཕྲེང་བ་དང༌། སྤོས་དང་བྱུག་པ་རྣམས་ཀྱིས་མཆོད་པ་གྱིས་ཤིགརྒྱལ་པོའི་ཁབ་ཀྱི་གྲོང་ཁྱེར་ཐམས་ཅད་ཀྱང་རྡོ་དང་གསེག་མ་སོགས་མེད་པར་གྱིས་ཤིགམེ་ཏོག་སྣ་ཚོགས་ཀྱིས་གཏོར་ལ་རྒྱལ་མཚན་དང་བ་དན་སྒྲེངས་ཤིགའོད་མའི་ཚལ་ནས་རྒྱལ་པོའི་ཁབ་ཀྱི་བར་གྱི་ལམ་ཐམས་ཅད་ཀྱང་རས་ཀྱིས་ཁེབས་པར་གྱིས་ཤིག ཅེས་བྱས་ཏེ་བློན་པོ་རྣམས་ཀྱིས་ཀྱང་དེ་ཐམས་ཅད་བྱས་སོ། །དེར་རྒྱལ་པོ་རང་གིས་བཅོམ་ལྡན་འདས་ཀྱི་དབུའི་སྟེང་དུ་གདུགས་རྩིབས་བརྒྱ་པ་དང༌། གཞན་སྟོང་གིས་དགེ་སློང་སྟོང་གི་གདུགས་ཐོགས་སོ། །དེ་ནས་བཅོམ་ལྡན་འདས་དུལ་བ་འཁོར་ཡང་དུལ་བ། ཞི་བ་ལ་འཁོར་ཡང་ཞི་བ། གྲོལ་ལ་འཁོར་ཡང་གྲོལ་བ། དབུགས་ཕྱིན་ལ་འཁོར་ཡང་དབུགས་ཕྱིན་པ། བྱང་ལ་འཁོར་ཡང་བྱང་བ། དགྲ་བཅོམ་པར་གྱུར་ལ་འཁོར་ཡང་དགྲ་བཅོམ་པར་གྱུར་པ། འདོད་ཆགས་དང་བྲལ་ལ་འཁོར་ཡང་འདོད་ཆགས་དང་བྲལ་བ། མཛེས་ལ་འཁོར་ཡང་མཛེས་པ་སྟེ། ཁྱུ་མཆོག་བ་གླང་གི་ཚོགས་ཀྱིས་བསྐོར་བའམ། འཁོར་ལོས་སྒྱུར་རྒྱལ་རྒྱལ་བུ་སྟོང་གི་ཚོགས་ཀྱིས་སམ། ཚངས་པ་ཚངས་རིས་ཀྱི་ལྷས་བསྐོར་བ་བཞིན་དུ་ཤིན་ཏུ་མཛེས་པར་ལྷམ་མེ་ལྷང་ངེ། གླང་ཆེན་གྱི་རྒྱལ་པོ་རྒྱགས་པ་མེད་པ་ལྟ་བུར་དབང་པོ་ཤིན་ཏུ་དྭངས་པ་དང་སྤྱོད་ལམ་གྱི་ཚུལ་མ་འཆལ་བར། སངས་རྒྱས་ཀྱི་ཆོས་མ་འདྲེས་པ་དུ་མས་བརྒྱན་པའི་བཅོམ་ལྡན་འདས་གྲོང་ཁྱེར་དེར་གཤེགས་ཏེ་ཞབས་སྒོའི་ཐེམ་པ་ལ་བཞག་པའི་མོད་ལ་ས་ཆེན་པོ་རྣམ་པ་དྲུག་ཏུ་གཡོས་ཤིང་སྒོ་དོག་པ་རྣམས་ཡངས་པར་གྱུར་པ་དང་ས་རྣམས་མཐོ་དམན་མཉམ་ཞིང༌། གླང་པོ་ཆེ་དང་རྟ་དང་ཁྱུ་མཆོག་རྣམས་ཀྱང་སྐད་འབྱིན། རོལ་མོའི་ཆ་བྱད་ཐམས་ཅད་ཀྱང་མ་བསྐུལ་བར་རང་གིས་སྒྲ་འབྱིན། ལོང་བས་མིག་ཐོབ། འོན་པས་སྒྲ་ཐོས། ལྐུགས་པས་སྨྲ་ཤེས། དབང་པོ་མ་ཚང་བ་རྣམས་ཀྱང་དབང་པོ་ཚང༌། ཆང་དང་དུག་གིས་མྱོས་པ་རྣམས་ཀྱང་ཞི། ཕན་ཚུན་འཁོན་པ་རྣམས་འདུམ། སྦྲུམ་མ་རྣམས་ཀྱང་བདེ་བར་བཙས། བཙོན་དུ་བཅིངས་པ་རྣམས་ནི་ཐར། ནོར་མེད་པ་རྣམས་ནི་ནོར་རྙེད། བར་སྣང་ནས་ལྷ་རྣམས་ཀྱིས་ཀྱང་མེ་ཏོག་གི་ཆར་འབེབ་པ་དང་བཅས་དེ་ལྟ་བུའི་འབྱོར་པས་རྒྱལ་པོའི་ཕོ་བྲང་དུ་གཤེགས་ཏེ་རྒྱལ་པོ་རང་ཉིད་ཀྱིས་ལག་དར་ཏེ་ཕྱི་རོལ་གྱི་སྒོ་ཁང་དུ་ཙནྡན་ས་མཆོག་གི་ཆུས་སངས་རྒྱས་འཁོར་དང་བཅས་པའི་ཞབས་བཀྲུས་ཤིང༌། ནང་དུ་བྱོན་ནས་གདན་ལ་བཞུགས་པ་དང་རོ་བརྒྱ་དང་ལྡན་པའི་ཞལ་ཟས་དྲངས་ཤིང༌། ཀ་ཤི་ཀའི་ན་བཟའ་ཡང་ཕུལ་ལོ། །རྒྱུ་དེས་མ་ག་དྷཱའི་ཕོ་བྲང་གི་འཁོར་གྱི་མི་རྣམས་ཀྱང་དད་པར་གྱུར་ཏོ། །དེའི་ཚེ་དགེ་སློང་རྣམས་ངོ་མཚར་དུ་གྱུར་ནས་དེའི་རྒྱུ་ཞུས་པ་ན། སྔོན་བཅོམ་ལྡན་འདས་ཉིད་རྒྱལ་རིགས་ཀྱི་སྤྱི་བོ་ནས་དབང་བསྐུར་བའི་རྒྱལ་པོ་ཆེན་པོ་ཞིག་ཏུ་འཁྲུངས་པའི་ཚེ། སངས་རྒྱས་བཅོམ་ལྡན་འདས་བདེ་མཛད་ཅེས་བྱ་བ་འཇིག་རྟེན་དུ་བྱོན་ཏེ། རྒྱལ་པོ་དེས་སངས་རྒྱས་དེ་འཁོར་དང་བཅས་པ་རྒྱལ་པོའི་ཕོ་བྲང་དུ་སྤྱན་དྲངས་ནས་ཞལ་ཟས་རོ་བརྒྱ་པ་དང་འབུམ་རི་བའི་ན་བཟའ་ཡང་ཕུལ་ཞིང༌། སངས་རྒྱས་དེ་མྱ་ངན་ལས་འདས་པའི་མཆོད་རྟེན་ཡང་ཁོ་ར་ཁོར་ཡུག་ཏུ་དཔག་ཚད་གཅིག་འཕང་དུ་རྒྱང་གྲགས་གཅིག་ཡོད་པ་བརྩིགས་སོ། །རྒྱུ་དེས་ངས་འཁོར་བ་ན་ཡང་བདེ་བ་ཚད་མེད་པ་ཉམས་སུ་མྱོང་ཞིང༌།ད་ལྟར་སངས་རྒྱས་པ་ནའང་རྒྱལ་པོ་གཟུགས་ཅན་སྙིང་པོས་འདི་ལྟ་བུའི་མཆོད་པ་བྱས་སོ་གསུངས༑
༈ ཡང་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་ན་བཞུགས་པའི་ཚེ། ཡུལ་དེ་ན་ཚོང་དཔོན་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་ལྡན་པ་མུ་སྟེགས་བྱེད་ལ་དགའ་བ་ཞིག་ཡོད་པ་དེ། ཚེ་དང་ལྡན་པ་མོའུ་འགལ་གྱི་བུ་ཆེན་པོས་དད་པར་བྱས་ཏེ། བསྟན་པ་ལ་བཙུད་ནས་དེས་བཅོམ་ལྡན་འདས་ལ་བསྙེན་བཀུར་བྱ་བར་འདོད་ནས་འཕགས་པ་མོའུ་འགལ་གྱི་བུ་ཆེན་པོ་ལ་གྲོགས་བགྱི་བར་གསོལ་ནས་མཆོད་པའི་ཡོ་བྱད་རབ་ཏུ་མང་པོ་དག་བཤམས་སོ། །དེར་མོའུ་འགལ་གྱི་བུས། ལྷའི་དབང་པོ་བརྒྱ་བྱིན་ལ་གྲོགས་བྱེད་པར་བསྐུལ་བས༑ ལྷའི་དབང་པོ་འོད་མའི་ཚལ་བྱ་ཀ་ལན་ད་ཀ་གནས་པ་དགའ་བྱེད་ཀྱི་ཚལ་དུ་སྤྲུལ། ས་སྲུང་གི་བུ་དང་རབ་བརྟན་དང་འདྲ་བའི་གླང་པོ་ཆེ་སྟོང་ཕྲག་མང་པོ་དག་ཁྲིད་འོངས་ནས་དེ་དག་གིས་སངས་རྒྱས་འཁོར་དང་བཅས་པའི་སྟེང་དུ་གདུགས་རྩིབས་བརྒྱ་དང་ལྡན་པ་འཛིན་ཅིང༌༑ བདེ་སོགས་མ་ལ་སོགས་པའི་ལྷའི་བུ་མོ་སྟོང་ཕྲག་མང་པོ་ལ་རྔ་ཡབ་ནོར་བུའི་ཡུ་བ་ཅན་གཡོབ་ཏུ་བཅུགརབ་དགའ་དང་ཟུར་ཕུད་ལྔ་པ་དང་ཏུམ་བུ་རུ་སོགས་དྲི་ཟ་སྟོང་ཕྲག་མང་པོ་ལ་རོལ་མོའི་ཁྱད་པར་སྣ་ཚོགས་པར་ལེན་པར་བསྐུལ། ལྷའི་བདུད་རྩི་དང་ཞལ་ཟས་དག་ཀྱང་སྦྱར་ཏེ། ཁྱིམ་བདག་དེས་ལྷ་དང་མིའི་ཡོ་བྱད་རབ་ཏུ་མང་པོ་བཅོམ་ལྡན་འདས་ལ་བསྙེན་བཀུར་ཞིང་ཞབས་ལ་ཕྱག་བྱས་ནས་བླ་ན་མེད་པའི་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཞལ་འཛུམ་པ་དང་བཅས་འོད་ཟེར་རྣམས་དབུའི་གཙུག་ཏོར་དུ་འདུས་པར་གྱུར་ཏོ། །དེར་ཀུན་དགའ་བོས་དེའི་རྒྱུ་རྐྱེན་གསོལ་པས། ཁྱིམ་བདག་དེ་མ་འོངས་པ་ན་ཡང་དག་པར་རྫོགས་པའི་སངས་རྒྱས་ལྷའི་ཟས་སྦྱིན་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །དེར་དགེ་སློང་རྣམས་ངོ་མཚར་དུ་གྱུར་པ་ན། སྔོན་བྱུང་བ་འདས་པའི་དུས་ན་བཅོམ་ལྡན་འདས་ཉིད་རྒྱལ་རིགས་ཀྱི་སྤྱི་བོ་ནས་དབང་བསྐུར་བའི་རྒྱལ་པོ་ཞིག་ཏུ་འཁྲུངས་པའི་ཚེ། སངས་རྒྱས་གང་པོ་ཞེས་བྱ་བ་འཇིག་རྟེན་དུ་བྱོན་ཏེ། དེ་འཁོར་དང་བཅས་པ་རྒྱལ་པོ་དེས་སྤྱན་དྲངས་ནས་ཟླ་བ་གསུམ་གྱི་བར་དུ་མཆོད་ཅིང༌། སངས་རྒྱས་ཀྱི་སྐུ་གཟུགས་རིན་པོ་ཆེ་ལས་བྱས་ཏེ། དགའ་སྟོན་བྱས་པས་སྲོག་ཆགས་འབུམ་ཕྲག་དུ་མ་དགེ་བའི་རྩ་བ་ལ་བཀོད་ནས་མྱ་ངན་ལས་འདས་པར་བྱས་སོ། །རྒྱུ་དེས་ངས་འཁོར་བ་ན་ཡང་བདེ་བ་མཐའ་ཡས་པ་ཉམས་སུ་མྱོང་སྟེ། ད་ལྟར་ཡང་ཚོང་དཔོན་དང་བརྒྱ་བྱིན་གྱིས་འདི་ལྟ་བུའི་མཆོད་པ་བྱས་སོ་གསུངས། འདི་རྣམས་ཀྱིས་སངས་རྒྱས་མཆོད་པ་དང་སྐུ་གཟུགས་བཞེངས་པ་དང་གཞན་དགེ་བ་ལ་བསྐུལ་བའི་ཕན་ཡོན་སོགས་དང་ཐབས་ཤེས་ཁྱད་པར་ཅན་གྱིས་ཟིན་པའི་དགེ་བའི་རྩ་བ་ནི་བྱང་ཆུབ་ཀྱི་བར་དུ་ནམ་ཡང་མི་འཛད་པ་ཡང་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཡུལ་མ་ག་དྷཱ་ན་ལྗོངས་རྒྱུ་ཞིང་གཤེགས་པ་ལས་གང་གཱའི་ཀླུང་གི་འགྲམ་དུ་བྱོན་པ་ན། དེར་མཆོད་རྟེན་ཞིག་རལ་དུ་གྱུར་པ་རླུང་དང་ཉི་ཚན་གྱིས་བཤིག་པ་ཞིག་འདུག་པ་མཐོང་ནས། དགེ་སློང་རྣམས་ཀྱིས་འདི་སུའི་ལགས་ཞེས་གསོལ་པས། བཅོམ་ལྡན་འདས་ཀྱིས་འདི་ནི་རང་སངས་རྒྱས་ཙནྡན་ཞེས་བྱ་བ་ཞིག་བྱུང་བས་དེའི་ཡིན་ཏེ། སྔོན་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བ་ཞིག་བྱུང་སྟེ། དེ་ལ་བུ་མེད་ནས་ལྷ་ལ་གསོལ་བ་བཏབ་པས། ནམ་ཞིག་ན་རྒྱལ་པོ་དེའི་སྐྱེད་མོས་ཚལ་གྱི་རྫིང་ཞིག་ཏུ་པདྨ་ཆེན་པོ་ཞིག་སྐྱེས་ཏེ། དེ་ཁ་བྱེ་བའི་ནང་ན་ཁྱེའུ་གཟུགས་བཟང་ལྟ་ན་སྡུག་པ་མཚན་དང་དཔེ་བྱད་ཀྱིས་བརྒྱན་པ་ཞིག་སྐྱིལ་མོ་ཀྲུང་གིས་འདུག་སྟེ། དེའི་ཁ་ནས་པདྨའི་དྲི་འབྱུང་ལ་ལུས་ལས་ནི་ཙནྡན་གྱི་དྲི་བྱུང་ངོ༌། །དེ་ཀུན་དགའ་ར་བའི་སྲུང་མས་སྦྲན་པས་རྒྱལ་པོ་འཁོར་དང་བཅས་པ་སྐྱེད་ཚལ་དེར་དོང་བ་ན། ཁྱེའུ་དེས་རྒྱལ་པོ་ལ་སྨྲས་པ། ཡབ་ཚུར་གཤེགས་བདག་ནི་ཁྱོད་ལ་སྲས་མི་མངའ་བས་སྲས་ལགས་སོ། །དེར་རྒྱལ་པོ་ཡང་དགའ་མགུ་ཡི་རང་ནས། བུ་དེ་ནི་ཁྱོད་ཇི་སྐད་ཟེར་བ་བཞིན་ནོ་ཞེས་བྱས་ཏེ་པདྨའི་སྙིང་པོ་ལས་བླངས་ཏེ་ཁྱེར་རོ། །དེ་ནས་ཁྱེའུ་དེས་གང་དང་གང་དུ་རྐང་པ་བཞག་པ་དེ་དང་དེར་པདྨ་དག་བྱུང་ངོ༌། །དེ་ནས་དེའི་མིང་ཙནྡན་ཞེས་བཏགས་ཏེ། དེ་ཉིད་ཆེར་སྐྱེས་པའི་ཚེ་གྲོང་ཁྱེར་དུ་དུས་སྟོན་ལ་ཕྱིན་པས། གང་དུ་འགྲོ་བ་དེར་པདྨ་ལྟ་ན་སྡུག་པ་རེ་བྱུང་ཞིང༌། དེ་ཉི་མའི་ཟེར་གྱིས་ཕོག་མ་ཐག་ཏུ་རྙིངས་ཤིང་བསྐམས་སོ། །དེ་སེམས་ཅན་དག་པ་བསམ་པ་དགེ་བ་སྔོན་གྱི་སངས་རྒྱས་ལ་དགེ་བའི་རྩ་བ་བསྐྱེད་པ་དེས་མཐོང་ནས་ཚུལ་བཞིན་ཡིད་ལ་བྱེད་པ་སྐྱེས་ཏེ། ཇི་ལྟར་པདྨ་འདི་དག་སྐྱེས་པའི་མོད་ལ་མཛེས་པར་འདུག་ལ་ཉི་མའི་ཟེར་གྱིས་གདུངས་པས་ནི་རྙིངས་ཤིང་སྐམ་པར་གྱུར་པ་དེ་བཞིན་དུ་ལུས་འདི་ཡང་དེ་དང་འདྲའོ་སྙམ་མོ། །དེ་དེ་ལྟར་སེམས་ཤིང་འཇལ་ལ་ཉེ་བར་རྟོག་པ་ན། བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་མངོན་དུ་གྱུར་ཏེ། དེས་སྐྱེ་བོའི་ཚོགས་ཀྱི་ནང་ན་འདུག་བཞིན་དུ་རང་སངས་རྒྱས་ཀྱི་བྱང་ཆུབ་མངོན་དུ་བྱས་སོ། །དེ་ལ་གནས་གཙང་གི་ལྷ་རྣམས་ཀྱིས་གོས་ཚོན་ཅན་ཕུལ་བས་དེ་བགོས་ནས་ནམ་མཁའ་ལ་འཕགས་ཏེ་ཆོ་འཕྲུལ་སྣ་ཚོགས་པ་བསྟན་པས། རྒྱལ་པོ་དང་བློན་པོ་དང་གྲོང་རྡལ་གྱི་མི་རྣམས་དད་ནས་དགེ་བའི་རྩ་བ་རྣམ་པ་སྣ་ཚོགས་ཀྱང་བསྐྱེད་དོ་གསུངས། དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། དེ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་སྟེ།དེར་དབུ་སྐྲ་དང་སེན་མོའི་མཆོད་རྟེན་ལ་སྲོས་དང་མེ་ཏོག་གིས་མཆོད་ཅིང༌། རང་སངས་རྒྱས་ཀྱི་བྱང་ཆུབ་ཀྱི་ལམ་ཡང་བསྒོམས་པས་ཡིན་པར་གསུངས་སོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་ནས་མཉན་ཡོད་ཀྱི་གྲོང་དུ་བསོད་སྙོམས་ལ་གཤེགས་པའི་ཚེ། ལམ་སྲང་དུ་བུད་མེད་གཅིག་གིས་ཁྱེའུ་ཞིག་པང་ན་ཐོགས་ཏེ་འོང་བ་དང་ཕྲད་དེ་ཁྱེའུ་དེས་སངས་རྒྱས་མཇལ་བ་དང་མངོན་པར་དགའ་སྟེ། ཀུན་དགའ་ར་བའི་སྲུང་མ་ཞིག་པདྨ་ཚོང་དུ་འགྲོ་བ་ལ་ལག་པ་བརྐྱངས་ཏེ་པདྨ་བླངས་ནས་དེ་བཞིན་གཤེགས་པའི་དབུུ་ལ་བོར་རོ། །དེ་ནས་པདྨ་དེ་ཤིང་རྟའི་འཕང་ལོ་ཙམ་དུ་གྱུར་ཏེ་སྟེང་གི་ནམ་མཁའ་ལ་འདུག་ནས་བཅོམ་ལྡན་འདས་གཤེགས་ན་ནི་འགྲོ་བཞུགས་ན་ནི་སྡོད་དོ། །དེ་ནས་བཅོམ་ལྡན་འདས་ཀྱིས་པདྨ་རཱ་གའི་མདོག་འདྲ་བའི་འོད་ཟེར་དག་བཀྱེ་ནས་མཉན་ཡོད་ཀྱི་ཡུལ་ཐམས་ཅད་སྣང་བར་བྱས་པས་རྒྱལ་བློན་ལ་སོགས་པའི་སྐྱེ་བོའི་ཚོགས་རྣམས་དད་པར་བྱས་སོ། །དེར་བཅོམ་ལྡན་འདས་ཀྱིས་ཞལ་འཛུམ་པ་མཛད་པས། ཀུན་དགའ་བོས་རྒྱུ་རྐྱེན་གསོལ་བ་ན། ཁྱེའུ་འདིས་དད་པའི་སེམས་ཀྱིས་པདྨ་འཐོར་བའི་རྒྱུ་དེས། བསྐལ་པ་བཅོ་ལྔའི་བར་དུ་ལོག་པར་མི་ལྟུང་ཞིང༌། ལྷ་དང་མིའི་བདེ་བ་ཉམས་སུ་མྱོང་ནས། རང་སངས་རྒྱས་པདྨའི་བླ་མ་ཞེས་བྱ་བར་འགྱུར་རོ། །ཞེས་ལུང་བསྟན་ཏོ། །འདིས་ནི་མེ་ཏོག་ཕུལ་བའི་ཕན་ཡོན་བསྟན་ཏོ། །
༈ ཡང་བཅོམ་ལྡན་འདས་རྒྱལ་པོའི་ཁོབ་འོད་མའི་ཚལ་ན་བཞུགས་པའི་ཚེ། ཡུལ་དེའི་དེད་དཔོན་ཞིག་རྒྱ་མཚོར་སོང་ལས། དེའི་ཆུང་མས་སྲེད་མེད་ཀྱི་བུ་ལ་ཕྱག་བྱས་ཏེ། གལ་ཏེ་བདག་གི་ཁྱིམ་ཐབ་མྱུར་དུ་འོངས་ན་བདག་གིས་ཁྱོད་ལ་གསེར་གྱི་འཁོར་ལོ་དབུལ་ལོ་ཞེས་དམ་བཅས་སོ། །དེ་ནས་ཁྱིམ་ཐབ་དེ་རིང་པོར་མ་ལོན་པར་བདེ་བར་འཁོར་བས། དེས་གསེར་གྱི་འཁོར་ལོ་བྱེད་དུ་བཅུག་ནས་བྲན་མོ་ཚོགས་ཀྱིས་བསྐོར་ཏེ་མཆོད་རྫས་སྣ་ཚོགས་པ་ཐོགས་ཏེ་ལྷ་ཁང་དུ་ཆས་པ་ན། བཅོམ་ལྡན་འདས་ཀྱིས་དེའི་རྒྱུད་ལ་རང་བྱང་ཆུབ་ཀྱི་དགི་བའི་རྩ་བ་བསྐྱེད་པར་གཟིགས་ནས་དགེ་སློང་གི་དགེ་འདུན་གྱི་འཁོར་དང་བཅས་པ་ཕྱོགས་དེར་བསོད་སྙོམས་ལ་གཤེགས་པས། བུ་མོ་དེས་མཐོང་ནས་སེམས་དད་པར་གྱུར་ཏེ་འཁོར་ལོ་དེ་བཅོམ་ལྡན་འདས་ཀྱི་སྟེང་དུ་བོར་ཞིང། སྤོས་དང་བདུག་པ་དང༌། མེ་ཏོག་ཀྱང་ཕུལ་ལོ། །དེར་བཅོམ་ལྡན་འདས་ཞལ་འཛུམ་པ་དང་བཅས་ཏེ། བུ་མོ་དེ་དགེ་བའི་རྩ་བ་འདིས། བསྐལ་པ་བཅོ་ལྔའི་བར་དུ་ལྷ་དང་མིའི་བདེ་བ་ཉམས་སུ་མྱོང་ནས་མཐར་རང་སངས་རྒྱས་འཁོར་ལོའི་བླ་མ་ཞེས་བྱ་བར་འགྱུར་རོ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། འདིས་ནི་རྟེན་ལ་འཁོར་ལོ་སོགས་མཆོད་ཕུལ་བའི་ཕོན་ཡོན་བསྟན་ཏོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཡུལ་མ་ག་དྷཱ་ན་ལྗོངས་རྒྱུ་ཞིང་བྱོན་པས། ཆུ་བོ་གང་གཱའི་འགྲམ་དུ་མཆོད་རྟེན་རྙིང་པ་ཞིག་རལ་དུ་གྱུར་པ་ཞིག་མཐོང་ནས་དེའི་དོན་གསོལ་པ་ན། འདི་ན་རང་སངས་རྒྱས་མགོ་བཅུ་པའི་ཡིན་ཏེ། སྔོན་གྱི་དུས་སུ་གྲོང་ཁྱེར་ཝཱ་རཱ་ཎ་སཱིའི་རྒྱལ་པོ་ཚངས་བྱིན་གྱི་སྐྱེད་མོས་ཚལ་གྱི་རྫིང་བུར་པདྨ་ཆེན་པོ་ཞིག་སྐྱེས་ཏེ་ཁ་བྱི་བའ་ནང་ན་མ་ཁྱེའུ་མཚན་དཔེ་དང་ལྡན་པ་ཞིག་སྐྱིལ་མོ་ཀྲུང་གིས་འདུག་པ་ན་རྒྱལ་པོ་དགའ་ནས་བཀུར་སྟི་ཆེན་པོས་ཕོ་བྲང་དུ་སྤྱན་དྲངས་ཤིང་མིང་མགོ་བཅུ་པར་བཏགས་ཏེ་བསྟཙོས་ནེ་རྒྱ་ཆར་བྱས་སོ། ཁྱེའུ་དེ་ཡང་དད་པ་དང་ལྡན། བསམ་པ་བཟང་ཞིང་དགེ་བ། བདག་ལ་ཕན་པ་དང་གཞན་ལ་ཕན་པ་ལ་ཞུགས་པ། སྙིང་རྗེ་ཆེ་བ༑ བདག་ཉིད་ཆེ་བ། ཆོས་འདོད་པ། སྐྱེ་དགུ་ལ་བྱམས་པ་ཞིག་སྟེ་དེས་རྒྱལ་ས་ལ་འདུག་ན་ཉེས་པ་མང་བར་མཐོང་ནས་རྒྱལ་པོ་ལ་གསོལ་ཏེ། སྐྲ་དང་ཁ་སྤུ་བྲེགས་ནས་གོས་ཚོན་ཅན་གྱོན་ཡང་དག་པའི་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་བརྩོན་པས་རང་བྱང་ཆུབ་ཀྱི་འབྲས་བུ་མངོན་དུ་བྱས་ཏེ། ནམ་མཁའ་ལ་འཕགས་ཏེ་ཆོ་འཕྲུལ་སྣ་ཚོགས་པ་བསྟན་པས་ཡབ་རྒྱལ་པོ་ཡང་དད་ནས་ཟླ་བ་གསུམ་གྱི་བར་དུ་མངོན་པར་མཆོད་ཅིང༌།དེ་ནས་དེ་ལུས་ལ་སྐྱོ་ནས་ཆོ་འཕྲུལ་སྣ་ཚོགས་པ་བསྟན་ཏེ། བུད་ཤིང་ཟད་པའི་མེ་བཞིན་དུ་མྱ་ངན་ལས་འདས་ཏེ་དེའི་མཆོད་རྟེན་ཡིན་ནོ་གསུངས་དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་འདས་པའི་དུས་བསྐལ་པ་དགུ་བཅུ་རྩ་གཅིག་པ་ལ་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ཏེ་ཕོ་བྲང་གཉན་ལྡན་དུ་བཞུགས་ནས་གྲོང་དུ་བསོད་སྙོམས་ལ་གཤེགས་པའི་ཚེ་དེད་དཔོན་ཞིག་ཀྱང་པདྨ་ཐོགས་ཏེ་སྲང་དུ་ཞུགས་པ་དང་ཐུག་པས། དེད་དཔོན་དེ་སངས་རྒྱས་རྣམ་གཟིགས་ལ་དད་པར་གྱུར་ནས་མེ་ཏོག་དེ་དབུ་ལ་གཏོར་བས།དབུའི་སྟེང་ཤིང་རྟའི་འཕང་ལོ་ཙམ་དུ་གྱུར་ཏེ་གཤེགས་ན་འགྲོ་བཞུགས་ན་སྡོད་པར་གྱུར་ཏོ༑ ༑དེར་སངས་རྒྱས་རྣམ་གཟིགས་ཀྱིས་དེད་དཔོན་དེ་རང་སངས་རྒྱས་སུ་ལུང་བསྟན་ཅིང༌༑ དེ་ཁྱིམ་དུ་ཕྱིན་པ་ན་རང་གི་ཆུང་མ་ལ་བུ་བཙའ་ཞིང་འདུག་ནས་དེས་སྐད་ངན་འདོན་པ་ཐོས་པས་སེམས་སྐྱོ་ནས། བདག་ནམ་ཡང་འཁོར་བ་ན་མའི་མངལ་དུ་སྐྱེ་བར་མ་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་དེད་དཔོན་དེ་ནི་རང་སངས་རྒྱས་མགོ་བཅུ་པ་ཡིན་ཏེ། དགེ་བའི་རྩ་བ་དེས་བསྐལ་པ་དགུ་བཅུ་རྩ་གཅིག་གི་བར་དུ་ནམ་ཡང་མ་ཡི་མངལ་དུ་མ་སྐྱེས་ལ། སྲིད་པ་ཐ་མ་ལ་ཡང་དེའི་འབྱོར་པ་དེ་འདྲ་བར་གྱུར་ཏོ་གསུངས།
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ན་ཚོང་དཔོན་ཕྱུག་པོ་ཞིག་ཡོད་པ་དེས། ལོངས་སྤྱོད་རྣམས་ཆུ་ཟླའམ་སྨིག་རྒྱུ་ལྟ་བུ་མི་རྟག་ཅིང་མི་བརྟན་པ་སྙིང་པོ་མེད་པ་གནོད་པ་དུ་མའི་འབྱུང་ཁུངས་སུ་འདུག་པས་བདག་གིས་སངས་རྒྱས་འཁོར་དང་བཅས་པ་ལ་ཁྲུས་དང་ཞལ་ཟས་ཀྱིས་མཆོད་པར་བྱའོ་སྙམ་ནས་སངས་རྒྱས་འཁོར་དང་བཅས་པ་སྤྱན་དྲངས་ཏེ། ཐོག་མར་བསྲོ་ཁང་དུ་སྤོས་དང༌། ཏིལ་མར་ཁྱེར་ཏེ་ཁྲུས་དང་སྐུ་མཉེ་ཕུལ་ཞིང༌། དེ་ནས་རང་གི་ལག་གིས་ཁ་ཟས་བཟང་པོ་གཙང་མ་ཅི་བཞེད་པར་ཕུལ་ནས་ཆོས་ཉན་ཏེ་ཞབས་ལ་ཕྱག་བྱས་པ་ན། བཅོམ་ལྡན་འདས་ཞལ་འཛུམ་པ་དང་བཅས། དགེ་བའི་རྩ་བ་འདིས་ཚོང་དཔོན་འདི་མ་འོངས་པ་ན་རང་སངས་རྒྱས་མདོག་འཇམ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་སྟོན་པ་རྒྱལ་བྱེད་ཚལ་ན་བཞུགས་པའི་ཚེ། ཡུལ་མཉན་ཡོད་དུ་ཁྱིམ་བདག་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་ལྡན་པ་དད་པ་དང་སྙིང་རྗེ་ཆེ་ཞིང་སྦྱིན་པ་ལ་སྤྲོ་བ་ཞིག་ཡོད་པ་དེ། ལོངས་སྤྱོད་ལ་སྙིང་པོ་མེད་པར་རིག་ནས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ནས་ཞལ་ཟས་རྣམ་པ་སྣ་ཚོགས་ཀྱིས་མཆོད་ཅིང་ཆོས་ཉན་པས་དད་པའི་སེམས་བརྟན་པ་ན། བཅོམ་ལྡན་འདས་ཞལ་འཛུམ་པ་མཛད་དེ་མ་འོངས་པ་ན་རང་སངས་རྒྱས་འོད་བསིལ་ཞེས་བྱ་བར་ལུང་བསྟན་ཏོ། །
༈ ཡང་བཅོམ་ལྡན་འདས་དགེ་སློང་གི་དགེ་འདུན་དང་བཅས་ཏེ་ལྗོངས་རྒྱུ་ཞིང་ཆུ་བོ་གང་གཱའི་འགྲམ་དུ་བྱོན་ནས། མཉན་པ་རྣམས་ལ་ཆུ་ཀླུང་འདི་ལས་སྒྲོལ་ཅིག་ཅེས་བཀའ་སྩལ་པས། དེ་རྣམས་ཀྱི་གྲུ་བཙས་སྩོལ་ཅིག་དེར་བཅོམ་ལྡན་འདས་ཀྱིས། ང་ཡང་སྔོན་མཉན་པ་བྱེད་བྱེད་དེ་ངས་དགའ་བོ་འདོད་ཆགས་ཀྱི་ཆུ་ཀླུང་དུ་ལྷུང་བ་ལས་བསྒྲལ། སོར་ཕྲེང་ནི་ཞེ་སྡང་གི་རྒྱ་མཚོར་ལྷུང་བ་ལས་བསྒྲལ། བྲམ་ཟེའི་བུ་ང་རྒྱལ་གྱི་རྒྱ་མཚོར་ལྷུང་བ་ལས་བསྒྲལ༑ ལྟཻང་རྒྱས་འོད་སྲུང་ནི་གཏི་མུག་གི་རྒྱ་མཚོར་ལྷུང་བ་ལས་བསྒྲལ་ཏེ་འོན་ཀྱང་ངས་གྲུ་བཙས་མ་བླངས་སོ། །ཞེས་བཀའ་སྩལ་ཀྱང་བསྒྲལ་བར་ཁས་མ་བླངས་སོ། །དེའི་ནང་ན་མཉན་པ་གཅིག་དད་པ་སྐྱེས་ནས་བསྒྲལ་བར་ཁས་བླངས་ཏེ། དགེ་སློང་རྣམས་གྲུར་ཞུགས་པ་དང༌། བཅོམ་ལྡན་འདས་རྫུ་འཕྲུལ་གྱིས། དེའི་སྔོན་དུ་ཕར་འགྲམ་དུ་བཞུགས་པར་གྱུར་པས་མཉན་པ་དེ་རབ་ཏུ་དད་པར་གྱུར་པ་ལ། བཅོམ་ལྡན་འདས་ཀྱིས་བདེན་པ་རྟོགས་པའི་ཆོས་བསྟན་པས་རྒྱུན་དུ་ཞུགས་པའི་འབྲས་བུ་མངོན་དུ་བྱས་ཏེ་དགའ་བའི་ཚིག་ཀྱང་བརྗོད་པར་བྱས་སོ། །དེའི་ཚེ་དེའི་ནང་ནས་མཉན་པ་གཅིག་འགྱོད་པ་སྐྱེས་ནས་བཅོམ་ལྡན་འདས་ལ་ཕྱག་བྱས་ཏེ་ཉེས་པ་བཤགས་ནས་སངས་རྒྱས་དགེ་འདུན་དང་བཅས་པར་བཤོས་གསོལ་ཏོ༑ ༑དེར་བཅོམ་ལྡན་འདས་ཀྱི་ཞལ་འཛུམ་པ་དང་བཅས་ཏེ། མ་འོངས་པ་ན་རང་སངས་རྒྱས་འཁོར་བརྒལ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །
༈ ཡང་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་ན་བཞུགས་ཏེ། གྲོང་དུ་བསོད་སྙོམས་ལ་གཤེགས་པ་ན། དེའི་ཚེ་ཡུལ་ཆོས་སུ་སྐྱེ་བོ་ཕལ་ཆེར་ལུས་ལ་བྱུག་པ་སྣ་ཚོགས་ཀྱིས་སྐུད་པར་བྱེད་པ་ལས། ཁྱིམ་བདག་གི་བུ་ཞིག་གི་བྲན་མོ་དད་པ་དང་ལྡན་ཞིང་བསམ་པ་བཟང་བ་ཞིག་ཡོད་པ་དེ་ཙནྡན་དམར་པོ་བདར་ཞིང་འདུག་པ་དེས། བཅོམ་ལྡན་འདས་མཐོང་ནས་དད་པ་ཆེན་པོ་སྐྱེས་ཏེ་ལག་གཉིས་ཀྱིས་ཙནྡན་གྱི་བྱུག་པ་ཞབས་ལ་ཕུལ་བས། བཅོམ་ལྡན་འདས་ཀྱིས་ཀྱང་རྫུ་འཕྲུལ་གྱིས་རྒྱལ་པོའི་ཁབ་ཀྱི་གྲོང་ཁྱེར་ཐམས་ཅད་ཙནྡན་གྱི་དྲིས་ཁྱབ་པར་མཛད་དོ། །དེར་བུ་མོ་དེ་རབ་ཏུ་དགའ་ནས་ཞབས་ལ་ཕྱག་བྱས་ཏེ། རང་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཞལ་འཛུམ་པ་དང་བཅས་ཏེ་བུ་མོ་འདི་དགེ་བའི་རྩ་བ་འདིས་མ་འོངས་པ་ན་རང་སངས་རྒྱས་སྤོས་ཀྱི་ངད་ལྡང་ཞེས་བྱ་བར་འགྱུར་རོ། །ཞེས་ལུང་བསྟན་ཏོ། །འདིས་ནི་སྤོས་སོགས་ཕུལ་བའི་ཕན་ཡོན་བསྟན་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ཀུན་དགའ་ར་བའི་སྲུང་མ་ཞིག་གིས་སོ་ཤིང་ཞིག་ཁྱེར་ཏེ་མཉན་ཡོད་དུ་འོང་བ་ན། ལམ་དུ་ལྟས་མཁན་གྱིས་འདི་གང་གིས་ཟོས་པ་དེས་ཁ་ཟས་རོ་བརྒྱ་དང་ལྡན་པ་ཟ་བར་འགྱུར་རོ་ཞེས་སྨྲས་པས། དེས་བསོད་ནམས་ཀྱི་ཞིང་སངས་རྒྱས་ལ་འབུལ་ལོ་སྙམ་ནས། དྲུང་དུ་ཕྱིན་ཏེ། ཞབས་ལ་ཕྱག་བྱས་ནས་ཚེམས་ཤིང་དེ་ཕུལ་བ་དང༌། བཅོམ་ལྡན་འདས་ཀྱིས་ཕྱག་གིས་བཞེས་ཏེ། ཞལ་དུ་གསོལ་ནས་སླར་ས་ལ་བཙུགས་པས། དེའི་མོད་ལ་ཤིང་ནྱ་གྲོ་དྷ་ཆེན་པོ་ཆུ་ཞིང་གབ་པ་ཞིག་ཏུ་གྱུར་ཏེ། དེའི་གྲིབ་མ་ལ་བཅོམ་ལྡན་འདས་བཞུགས་ཏེ་ལྷ་དང་མི་དུ་མ་ལ་ཆོས་བསྟན་ཅིང༌། ཁྱིམ་བདག་མགོན་མེད་ཟས་སྦྱིན་གྱིས་ཞལ་ཟས་རོ་བརྒྱ་དང་ལྡན་པ་ཡང་ཕུལ་ལོ། །དེར་ཀུན་དགའ་ར་བའི་སྲུང་མ་དེས་མཐོང་ནས་མཆོག་ཏུ་དགའ་ཞིང་དད་པར་གྱུར་ཏེ་ཞབས་ལ་ཕྱག་བྱས་ནས་རང་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཞལ་འཛུམ་པ་དང་བཅས་ཏེ། དགེ་བའི་རྩ་བ་འདིས་ཀུན་དགའ་ར་བའི་སྲུང་མ་འདི་བསྐལ་པ་བཅུའི་བར་དུ་ལོག་པར་ལྟུང་བར་མི་འགྱུར་ཏེ། སྲིད་པ་ཐ་མ་ལ་རང་སངས་རྒྱས་དྲི་མ་མེད་པ་ཞེས་བྱ་བ་འགྱུར་རོ་ཞེས་ལུང་བསྟན་ཏོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་ནས་མཉན་ཡོད་དུ་བསོད་སྙོམས་ལ་གཤེགས་པའི་ཚེ། མཛའ་སྡེ་མང་པོ་ཞིག་ཆང་གིས་ར་རོ་ཞིང་རོལ་མོའི་བྱེ་བྲག་སྣ་ཚོགས་པ་དང་མེ་ཏོག་སྣ་ཚོགས་པ་ཐོགས་ཤིང༌། གོས་རྒྱན་བཟང་པོ་དག་གིས་བརྒྱན་ཏེ་གྲོང་ཁྱེར་གྱི་ཕྱི་རོལ་དུ་བྱུང་བ་དང་འགྲིགས་པས། དེ་རྣམས་ཀྱིས་བཅོམ་ལྡན་འདས་མཐོང་བའི་མོད་ལ་ཆང་གིས་མྱོས་པ་ལས་སངས་ཤིང་སེམས་དགའ་བར་གྱུར་ཏེ། གླུ་དང༌། གར་དང་རོལ་མོའི་བྱེ་བྲག་སྣ་ཚོགས་པས་མཆོད་ཅིང༌། མེ་ཏོག་ཨུད་པ་ལ་སྔོན་པོ་རྣམས་སྐུ་ལ་གཏོར་བས། དེ་དག་བཅོམ་ལྡན་འདས་ཀྱི་དབུའི་སྟེང་དུ་ཁང་བུ་བརྩེགས་པ་དང་གདུགས་ལྟ་བུར་གནས་པར་གྱུར་ཏེ། གཤེགས་ན་ནི་འགྲོ། བཞུགས་ན་ནི་སྡོད་པར་གྱུར་ཅིང༌། བཅོམ་ལྡན་འདས་ཀྱིས་ཀྱང་འོད་སྔོན་པོ་བཀྱེ་སྟེ་མཉན་ཡོད་ཀྱི་གནས་ཐམས་ཅད་ཨན་ད་རྙིལ་གྱི་མདོག་ལྟ་བུ་སྣང་བར་བྱས་སོ། །དེར་མཛའ་སྡེ་རྣམས་དགའ་ནས་རང་བྱང་ཆུབ་ཏུ་སྨོན་ལམ་བཏབ་བོ། །དེར་བཅོམ་ལྡན་འདས་ཞལ་འཛུམ་པ་དང་བཅས་ཏེ། མཛའ་སྡེ་འདི་རྣམས་དགེ་བའི་རྩ་བ་འདིས་བསྐལ་པ་ཉི་ཤུའི་བར་དུ་ལོག་པར་ལྟུང་བར་མི་འགྱུར་ཏེ། མཐར་སྲིད་པའི་ཐ་མ་ན་རང་སངས་རྒྱས་གདངས་སྙན་ཞེས་བྱ་བ་ཤ་སྟག་ཏུ་འགྱུར་རོ། །དེ་དག་གིས་སྦྱིན་པར་བྱ་བའི་ཆོས་ནི་གང་ང་ལ་སེམས་དྭངས་བར་བྱས་པ་འདི་ཡིན་ནོ། །དགེ་སློང་དག་དེ་ལྟ་བས་ན་འདི་ལྟར་བསླབ་པར་བྱ་སྟེ། སངས་རྒྱས་དང་རང་སངས་རྒྱས་དང་ཉན་ཐོས་རྣམས་ལ་བཀུར་སྟི་བྱའོ། །ཞེས་དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ༑ ༑ཞེས་བཀའ་སྩལ་ཏོ། །འདི་རྣམས་ཀྱིས་ནི་སྦྱིན་སོགས་དཀོན་མཆོག་མཆོད་པ་དང་རང་བྱང་ཆུབ་ཏུ་འདོད་པའི་ཀུན་སློང་དང་འབྲེལ་བར་དགེ་རྩ་བགྱིས་པའི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། དགེ་སློང་དག་སྐྱ་རྦབ་སེར་པོའི་ནད་ཀྱིས་ཐེབས་ཏེ་རིད་ཅིང་ལུས་ཉམ་ཆུང་བར་གྱུར་ལ། བཅོམ་ལྡན་འདས་ནི་བསྙུན་མི་མངའ་ཞིང་སྟོབས་དང་ལྡན་པར་གྱུར་པ་ལ། དགེ་སློང་རྣམས་ངོ་མཚར་དུ་གྱུར་ཏེ། དོན་དེ་གསོལ་པ་ན་བཀའ་སྩལ་པ། སྔོན་བྱུང་བ་འདས་པའི་དུས་ན། གྲོང་ཁྱེར་ཝཱ་རཱ་ཎ་སཱི་ན།བཅོམ་ལྡན་འདས་ཉིད་རྒྱལ་པོ་པདྨ་ཞེས་བྱ་བར་གྱུར་ཏེ། དེའི་ཚེ་ཝཱ་རཱ་ཎ་སཱིར་དུས་དང་དུས་ཚིགས་མ་སྙོམས་པ་ལས་མི་ནད་ཆེན་པོ་བྱུང་སྟེ། སེམས་ཅན་ཕལ་ཆེར་སྐྱ་རྦབ་ཀྱི་ནད་ཀྱིས་བཏབ་བོ། །དེ་རྒྱལ་པོས་མཐོང་ནས་སྙིང་རྗེ་ཆེན་པོ་སྐྱེས་ཏེ་ཡུལ་ཐམས་ཅད་ན་གནས་པའི་སྨན་པ་རྣམས་བསྡུས་ནས་ནོར་དང་སྨན་དང་ནད་གཡོག་དང་ལྡན་པར་བྱས་ཏེ་ཡུན་རིང་མོ་ཞིག་ལོན་ཀྱང་དེ་རྣམས་གསོ་མ་ནུས་ནས། སླར་རྒྱལ་པོས་དྲིས་པས། སྨན་པ་རྣམས་མཐུན་པར་ཉ་རོ་ཧི་ཏ་ཞེས་པ་ཞིག་ཡོད་པས་དེའི་ཤ་རྙེད་ན་གསོ་ནུས་ཀྱིས་གཞན་ཐབས་མ་འཚལ་སྨྲས་པས། ཕྱོགས་མཐའ་དག་ཏུ་བཙལ་ཀྱང་མ་རྙེད་ནས་ནད་པ་རྣམས་ཀྱིས་སྙིང་རྗེའི་སྐད་ཀྱིས་ཚིག་སྨྲ་བ་གསན་ནས། ལྷག་པར་ཡང་སྙིང་རྗེ་སྐྱེས་ཏེ་དེ་དག་བསྐྱབ་པའི་ཕྱིར། ནོར་ཕལ་ཆེར་ཡོངས་སུ་གཏོང་བར་བྱས་ཏེ། བུ་ཐུ་བོ་རྒྱལ་སར་བཅུག་ནས་ཉེ་དུ་དང་སྐྱེ་བོ་རྣམས་ལ་ཉེས་པ་བཤགས། ཕོ་བྲང་གི་འཁོར་གྱི་མི་དང་བློན་པོ་རྣམས་ལ་བསྟོད༑ ནད་པ་སྡུག་བསྔལ་བ་རྣམས་ལ་དབུགས་ཕྱུང་སྟེ། གསོ་སྦྱོང་ཡན་ལག་བརྒྱད་པའི་ཁྲིམས་བླངས་ནས་ཁང་བཟང་གི་སྟེང་དུ་སོང་སྟེ། སྤོས་དང་མེ་ཏོག་ལ་སོགས་པ་གཏོར་ནས་ཤར་ཕྱོགས་སུ་ཁ་བལྟས་ཏེ་སྨོན་ལམ་བཏབ་པ། བདེན་པ་དང་བདེན་པའི་ཚིག་གང་གིས་སེམས་ཅན་རྣམས་ཤིན་ཏུ་ཕོངས་པར་གྱུར་ཏེ། ནད་ཀྱིས་ཡོངས་སུ་གཟིར་བ་མཐོང་ནས་བདག་གིས་རང་གི་སྲོག་ཕངས་པ་ཡོངས་སུ་བཏང་བའི་བདེན་པ་དང་བདེན་པའི་ཚིག་གིས་བདག་ཆུ་ཀླུང་ཟློག་བྱེད་འདིའི་ནང་དུ་ཉ་རོ་ཧི་ཏར་སྐྱེ་བར་ཤོག་ཅིག་ཅེས་སྨྲས་ཏེ་ཁང་བཟང་གི་སྟེང་ནས་མཆོངས་སོ། །དེའི་མོད་ལ་ཤི་ནས་ཆུ་ཀླུང་ཟློག་བྱེད་ཀྱི་ནང་ཉ་རོ་ཧི་ཏར་སྐྱེས་ཏེ། ལྷ་རྣམས་ཀྱིས་ཡུལ་ཐམས་ཅད་དུ་ཆུ་ཀླུང་ཟློག་བྱེད་ཀྱི་ནང་ཉ་རོ་ཧི་ཏ་ཞེས་བྱ་བ་སྐྱེས་ཀྱིས་དེ་ནི་ནད་ཚབས་པོ་ཆེས་གཟིར་ནས་ཡུན་རིང་ལོན་པ་རྣམས་ཀྱི་བདུད་རྩི་དང་འདྲའོ་ཞེས་སྒྲ་བསྒྲགས་པས། ཐམས་ཅད་ཀྱིས་དེའི་ཤ་བཅད་དེ་ལོངས་སུ་སྤྱོད་པ་ན། དེས་སེམས་ཅན་ཐམས་ཅད་ལ་བྱམས་པས་ཁྱབ་པར་བྱས་ཏེ། བདག་གི་ཤ་ཁྲག་གིས་སེམས་ཅན་འདི་དག་བདེ་བར་འགྱུར་བ་འདི་ནི། བདག་གི་རྙེད་པ་ལེགས་པར་རྙེད་དོ་སྙམ་ནས། དེ་ལྟ་བུའི་ཚུལ་གྱིས་ལོ་བཅུ་གཉིས་ཀྱི་བར་དུ་རང་གི་ཤ་ཁྲག་གིས་སེམས་ཅན་དེ་དག་ཚིམས་པར་བྱས་ཏེ་བླ་ན་མེད་པའི་རྫོགས་བྱང་ལས་ཀྱང་སེམས་མ་ལོག་གོ །དེ་ནས་སེམས་ཅན་དེ་དག་གི་ནད་ཞི་བར་གྱུར་པ་དེའི་ཚེ་ཉ་རོ་ཧི་ཏ་དེས་མིའི་སྐད་དུ་སྒྲ་བསྒྲགས་ལ། ཀྱེ་སེམས་ཅན་དག་ཁྱོད་ཉོན་ཅིགང་ནི་རྒྱལ་པོ་པདྨ་ཞེས་བྱ་བ་དེ་ཡིན་ཏེ། ངས་ཁྱོད་ཀྱི་དོན་དུ་རང་གི་སྲོག་ཡོངས་སུ་བཏང་ནས་ལུས་འདི་ལྟར་བླངས་པ་ཡིན་གྱིས། ང་ལ་སེམས་དགའ་བར་གྱིས་ཤིག་དང་གང་གི་ཚེ་ང་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དེའི་ཚེ། ཁྱེད་ནད་ལས་གཏན་དུ་ཡོངས་སུ་ཐར་བར་བྱ་སྟེ། མྱ་ངན་ལས་འདས་པའི་བདེ་བ་མཐར་ཐུག་པ་ལ་དགོད་པར་བྱའོ་ཞེས་བྱས་པས། དེ་ཐོས་པ་དང་སྐྱེ་བོའི་ཚོགས་ཐམས་ཅད་ཀྱིས་དད་པ་རྙེད་དེ་མེ་ཏོག་ལ་སོགས་པས་མཆོད་ནས། ཤིན་ཏུ་དཀའ་བ་བྱེད་ཁྱོད་བླ་ན་མེད་པའི་བྱང་ཆུབ་མངོན་དུ་བརྙེས་པའི་ཚེ་བདག་ཅག་ཁྱེད་ཀྱི་ཉན་ཐོས་སུ་གྱུར་ཅིག་ཅེས་བྱས་སོ། །ངས་སྔོན་དེ་ལྟ་བུའི་ཡོངས་སུ་གཏོང་བ་བྱས་པ་དེས། ང་འཁོར་བ་ན་འཁོར་བའི་ཚེ་བདེ་བ་མཐའ་ཡས་པ་ཉམས་སུ་མྱོང་ལ། ད་ལྟར་མངོན་པར་སངས་རྒྱས་པ་ནའང༌། ཕོ་བའི་དྲོད་སྙོམས་ཤིང་འཇུ་བ་དང་ལྡན་ཏེ། ངས་ཟོས་པ་དང་འཐུངས་བ་དང་འཆོས་པ་དང་མྱངས་པ་རྣམས་ལེགས་པར་བདེ་བར་ཞུ་བར་གྱུར་ཏེ། ང་ནད་མེད་ཅིང་གནོད་པ་མེད་ལ་ནད་མེད་པའི་རང་བཞིན་དུ་གྱུར་ཏོ། །དགེ་སློང་དག་དེ་བས་འདི་ལྟར་བསླབ་པར་བྱ་སྟེ། སེམས་ཅན་ཐམས་ཅད་ལ་སྙིང་རྗེ་བསྒོམ་པར་བྱའོ་གསུངས། འདིས་ནི་ནད་པ་ལ་སྨན་སྦྱིན་པ་སོགས་ཀྱི་ཕན་ཡོན་ཀྱང་བསྟན་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། དགེ་སློང་རྣམས་ལ་བཀའ་སྩལ་པ། དགེ་སློང་དག་གལ་ཏེ་ཇི་ལྟར་ངས་སྦྱིན་པའི་འབྲས་བུ་ཡང་ཤེས་ལ། སྦྱིན་པའི་བགོ་བཤའི་འབྲས་བུ་རྣམ་པར་སྨིན་པ་ཡང་ཤེས་པ་བཞིན་དུ། སེམས་ཅན་རྣམས་ཀྱིས་ཀྱང་ཤེས་སུ་ཟིན་ན་ནི། ཁམ་གྱི་ཐ་མ་དང་ཁམ་གྱི་མཇུག་ལུས་པ་གང་ཡིན་པ་དེ་ལས་ཀྱང་གལ་ཏེ་ཡོན་གནས་ལེན་པ་པོ་རྙེད་ན་དེ་ལ་མ་བྱིན་པའམ། བགོ་བཤའ་མ་བྱས་ཀྱི་བར་དུ་ཟ་བར་མི་བྱེད་ལ། དེ་དག་གི་སེམས་ཀྱང་སེར་སྣ་སྐྱེས་པས་ཀུན་ནས་དཀྲིས་ཤིང་འདུག་པར་མི་འགྱུར་བ་ཞིག་ན། ཇི་ལྟར་ངས་ཤེས་པ་བཞིན་དུ་སེམས་ཅན་རྣམས་ཀྱིས་མི་ཤེས་པས་ཀུན་ཏུ་འཛིན་པའི་སེམས་ཀྱིས་མ་བྱིན་པའམ་བགོ་བཤའ་མ་བྱས་པར་ཟ་བར་བྱེད་ལ༑ དེ་དག་གི་སེམས་ཀྱང་སེར་སྣ་སྐྱེས་པས་ཀུན་ནས་དཀྲིས་ཤིང་འདུག་གོ་ཞེས་དང༌། དོན་དེ་ཚིགས་སུ་བཅད་པའི་སྒོ་ནས་ཀྱང་བཀའ་སྩལ་པས། དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས། དགེ་སློང་དག་དེ་བཞིན་གཤེགས་པས་སྦྱིན་པའི་བསྔགས་པ་ཡང་བརྗོད་ལ། སྦྱིན་པའི་བགོ་བཤའི་འབྲས་བུ་རྣམ་པར་སྨིན་པའང་བརྗོད་པ་འདི་ལྟར་ལ་ངོ་མཚར་ཆེ་བ་ཅི་ཡོད། ངས་སྔོན་འདས་པའི་དུས་ན་སློང་བའི་ཕྱིར་བདག་གི་ཟ་བའི་ཟན་ཁམ་ཁར་འོངས་ཟིན་པ་ལས་ཀྱང་ཡོངས་སུ་བཏང་བ་ཡིན་ཏེ་གྲོང་ཁྱེར་ཝཱ་རཱ་ཎ་སཱིར་རྒྱལ་པོ་ཚངས་བྱིན་ཞེས་བྱ་བར་གྱུར་པའི་ཚེ་ཡུལ་དེར་མུ་གེ་ཆེན་པོ་བྱུང་སྟེ་སྐྱེ་བོ་ཕལ་ཆེར་འཆི་ལ་ཐུག་པའི་ཚེ་རྒྱལ་པོའི་དྲུང་དུ་འོངས་ནས་སྐྱབས་འཚོལ་བ་ན། རྒྱལ་པོས་མཛོད་པ་ལ་བོས་ཏེ་རྩིས་མཁན་རྣམས་ལ་བརྩིར་བཅུག་པས། དུས་འདི་སྲིད་གཅིག་གི་བར་དུ་ཡུལ་ན་འཁོད་པ་ཐམས་ཅད་ཀྱིས་ནི་ཉིན་གཅིག་བཞིན་ཁམ་རེ་དང༌། རྒྱལ་པོ་ལ་ཞལ་ཁམ་གཉིས་རེ་མཆིས་སོ་ཞེས་གསོལ་བས། སྐྱེ་བོ་ཐམས་ཅད་བསགས་ནས་མི་རེ་ལ་ཁམ་རེ་སྟེར་ཞིང་རྒྱལ་པོས་གཉིས་རེ་གསོལ་བ་ལ། རྩིས་སུ་མ་ཆུད་པའི་བྲམ་ཟེ་གསར་པ་ཞིག་བྱུང་བས་དེ་ལ་རྒྱལ་པོ་རང་གི་སྐལ་བའི་ཁམ་གཅིག་པོ་བྱིན་ཞིང༌། རང་ཉིད་ཁམ་གཅིག་པོ་དེས་འཚོ་བར་བྱེད་པ་ལ་བརྒྱ་བྱིན་ལྷའི་དབང་པོས་དེ་ལྟར་རིགས་ཏེ། རྒྱལ་པོའི་བསམ་པ་བརྟག་པའི་ཕྱིར་བྲམ་ཟེ་ཞིག་ཏུ་སྤྲུལ་ནས་འོངས་ཏེ་ཟན་བསླངས་པས། རྒྱལ་པོ་རང་གི་སྐལ་བའི་ཁམ་གཅིག་པོ་དེ་ཡང་དེ་ལ་བྱིན་ཏེ་དེ་ལྟར་ཞག་དྲུག་གི་བར་དུ་ཟན་བཅད་དེ་སྨྱུང་བར་འདུག་ཀྱང་འགྱོད་པ་མེད་པར་མཐོང་ནས། བརྒྱ་བྱིན་ཤིན་ཏུ་ངོ་མཚར་ཏེ་རང་གི་གཟུགས་སུ་བསྒྱུར་ནས་རྒྱལ་པོ་ལ་ལེགས་སོ་ཞེས་མངོན་པར་བསྟོད་དོ། །ད་ས་བོན་ཐམས་ཅད་ཐོབ་དང་ཞག་བདུན་ནས་ཆར་དབབ་པར་བྱའོ། །ཞེས་བྱས་སོ། །རྒྱལ་པོས་ཀྱང་དེ་ལྟར་བྱེད་དུ་བཅུག་པས་བརྒྱ་བྱིན་གྱིས་ཆར་ཕབ་སྟེ། མུ་གེ་མེད་པར་གྱུར་ཏེ། ངས་དེ་ལྟ་བུའི་མུ་གེ་བྱུང་ན་ཡང་རང་གི་སྲོག་ཡོངས་སུ་བཏང་སྟེ་དེ་ལྟ་བུའི་སྦྱིན་པ་དག་བྱིན་ནོ། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ་སྦྱིན་པ་དག་སྦྱིན་ནོ། །བསོད་ནམས་དག་བྱའོ་ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་ན་བཞུགས་པའི་ཚེ། མི་བླུན་པོ་ལྷས་བྱིན་གྱིས། བཅོམ་ལྡན་འདས་དགྲོང་{དཀྲོངས}བའི་ཕྱིར། གླང་པོ་ཆེ་ནོར་སྐྱོང་ཡང་བཏང༌༑ དུག་གི་ཕྱེ་མས་ཀྱང་གཏོར། གཤེད་མའི་མི་ཡང་བཀྱེ་སྟེ། ཡུན་རིང་མོ་ནས་གཤེད་མ་དང་དགྲ་དང་མི་མཛའ་བར་གྱུར་ལ། བཅོམ་ལྡན་འདས་ནི་དེ་ལ་བྱམས་པའི་དགོངས་པ་དང་ཕན་པའི་དགོངས་པ་དང༌། ཐུགས་བརྩེ་བའི་དགོངས་པ་ཉེ་བར་གནས་པར་གྱུར་པ་དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ལ། བཅོམ་ལྡན་འདས་ཀྱིས་དགེ་སློང་དག་ད་ལྟར་དེ་བཞིན་གཤེགས་པ་འདོད་ཆགས་དང་བྲལ་བ། ཞེ་སྡང་དང་བྲལ་བ། གཏི་མུག་དང་བྲལ་བ། སྐྱེ་བ་དང་རྒ་བ་དང་ན་བ་དང་འཆི་བ་དང་མྱ་ངན་དང་སྨྲེ་སྔགས་འདོན་པ་དང༌།སྡུག་བསྔལ་བ་དང༌། ཡིད་མི་བདེ་བ་དང༌། འཁྲུགས་པ་ཐམས་ཅད་ལས་ཡོངས་སུ་གྲོལ་བ༑ ཐམས་ཅད་མཁྱེན་པ། རྣམ་པ་ཐམས་ཅད་མཁྱེན་པ། ཡེ་ཤེས་དང་ཤེས་བྱ་ཐམས་ཅད་ལ་མངའ་བརྙེས་ཟིན་པའི་འདི་ལྟ་བུ་ངོ་མཚར་ཆེ་བ་ཅི་ཡོད། འདས་པའི་དུས་ན་འདོད་ཆགས་དང་བཅས་ཞེ་སྡང་དང་བཅས་པ་གཏི་མུག་དང་བཅས་པ་ན། ན་སོ་གཞོན་པའི་ཚེ་གསོད་དུ་འོང་བ་ན་ཡང༌། ངས་འདི་ལ་སེམས་སྡང་བར་མ་བྱས་ཏེ། སྔོན་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་ཚངས་བྱིན་ཞེས་བྱ་བ་ཞིག་བྱུང་སྟེ། དེ་ལ་བཙུན་མོ་བློ་ངན་མ་ཞེས་པ་རྟག་ཏུ་ཁྲོ་གཏུམ་ཆེ་བ་ཞིག་ཡོད་པ་ལ། བུ་ཆོས་སྐྱོང་ཞེས་པ་དད་པ་དང་སྙིང་རྗེ་ཆེ་བ་ཀུན་གྱི་སྙིང་དུ་སྡུག་པ་ཞིག་ཡོད་པ་དེ། མཁན་པོའི་ཐད་དུ་སོང་ནས་བྱིས་པ་དག་དང་ལྷན་ཅིག་ཏུ་ཡི་གེ་སློབ་བོ། །ཕྱིས་རེ་ཞིག་ན་རྒྱལ་པོ་དེ་དཔྱིད་ཀྱི་དུས་ལ་བབས་པའི་ཚེ། བཙུན་མོའི་འཁོར་གྱིས་བསྐོར་ཏེ་སྐྱེད་མོས་ཚལ་དུ་རྩེ་ཞིང་སོང་བ་ལས་བཙུན་མོ་བློ་ངན་མ་ཕྲག་དོག་དང་ཁྲོ་བས་ནོན་ཏེ་འཁྲུགས་སོ། །རྒྱལ་པོས་དེ་ལ་སྐོམ་འཐུང་བའི་ཕྱེད་བསྐུར་བ་དང༌། དེ་འཁྲུགས་པས་རྒྱལ་པོ་ལ་ཕྲིན་སྤྲིང་བ། གལ་ཏེ་ཁྱོད་ཀྱིས་འཐུང་བའི་ཕྱེད་འཐུང་བར་གྱུར་ན༑ བདག་བུའི་ཁྲག་འཐུང་བར་གྱུར་ཅིག་བྱས་སོ། །འདོད་པ་ལ་བསྟེན་པ་ནི་སྡིག་པའི་ལས་མི་བྱ་བ་ཅི་ཡང་མེད་དེ། རྒྱལ་པོ་ཚངས་བྱིན་ཆོས་ཅན་ཡིན་མོད་ཀྱི་བྱམས་སེམས་དང་བྲལ་ནས་ཁྲོ་བའི་དབང་དུ་གྱུར་ཏེ། ཁྱེད་དེངས་ལ་ཁྱེའུ་ཆོས་སྐྱོང་གི་མགུལ་བ་ཆོད་དེ། དེ་ལ་ཁྲག་ལུད་ཅིག་ཅེས་བསྒོའོ། །དེ་ཁྱེའུ་ཆོས་སྐྱོང་བྱིས་པའི་གྲྭ་ཁང་ན་འདུག་པས་ཐོས་ནས༑ ངུས་ཏེ་འདི་སྐད་དུ་འཁོར་བ་ན་སེམས་ཅན་མི་མཐུན་པ་ནི་ཐ་ཆད་ཡིན་ཏེ། འདི་ལྟར་ཁྲོ་བའི་དབང་གིས་རང་གི་ལུས་ལས་བྱུང་བའི་བུ་ཡང་གསོད་པར་བྱེད་དོ་ཞེས་སྨྲས་ཏེ༑ ཁྱེའུ་ཆོས་སྐྱོང་རྒྱན་ཐམས་ཅད་ཀྱིས་བརྒྱན་ཏེ་ཡབ་ཀྱི་ཞབས་ལ་ཕྱག་འཚལ་ནས། ཡབ་ཅིག་བདག་གིས་ནོངས་པ་ཅི་ཡང་མ་བགྱིས་ན་བདག་ནི་མི་གུམ་པར་ཅིག་གནང༌། རྒྱལ་པོས་བུ་སྡུག་གལ་ཏེ་ཁྱོད་ཀྱི་མས་བཟོད་ན་ནི་ངས་ཀྱང་བཟོད་པར་བྱའོ། །དེ་ནས་ཆོས་སྐྱོང་ངུ་ཞིང་མའི་ཐད་དུ་སོང་ནས་རྐང་པ་ལ་ཕྱག་བྱས་ཏེ། ཡུམ་བཟོད་པར་མཛོད་ལ་བདག་གསོད་དུ་མ་བཅུག་ཅིགཅེས་སྨྲས་ཀྱང་དེས་བཟོད་པ་མ་བྱས་སོ། །དེར་གཤེད་མ་རྣམས་ཀྱིས་ཁྱེའུ་ཆོས་སྐྱོང་གི་མགུལ་བཅད་ནས་ཁྲག་བློ་ངན་མ་ལ་བླུད་པ་ན་ཡང་དེ་ལ་འགྱོད་པ་མེད་དོ། །ཁྱེའུ་ཆོས་སྐྱོང་ནི་ཕ་མ་དང་གཤེད་མ་རྣམས་ལ་སེམས་དགའ་བ་བསྐྱེད་ནས་ཤིའོ༑ ༑དེའི་དུས་ཀྱི་ཁྱེའུ་ཆོས་སྐྱོང་ནི་ང་ཡིན་ལ་བཙུན་མོ་བློ་ངན་མ་ནི་ལྷས་བྱིན་འདི་ཡིན་ནོ༑ ༑དེའི་ཚེ་ང་གཤེད་མའི་ལག་ཏུ་སོང་ན་ཡང་འདི་ལ་བྱམས་པའི་སེམས་བསྐྱེད་ལ། ད་ལྟར་ང་ལ་གསོད་པར་བརྩོན་པ་ནའང་འདི་ལ་བྱམས་པར་སེམས་ཕན་པར་སེམས་སྙིང་བརྩེ་བར་སེམས་སོ། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ་སེམས་ཅན་ཐམས་ཅད་ལ་བྱམས་པའི་སེམས་བསྒོམ་པར་བྱའོ་ཞེས་བཀའ་སྩལ་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ན་དགེ་སློང་དག་འདུས་པ་ཆེན་པོ་གཉིས་སུ་གྱུར་ཏེ། གཅིག་ནི་དབྱར་ཟླ་འབྲིང་པོ་ལ་དབྱར་གནས་པར་དམ་འཆའོ༑ ༑གཅིག་ནི་སྟོན་ཟླ་ཐ་ཆུང་ཉའི་བར་དུ་དབྱར་གནས་པར་དམ་འཆའ་སྟེ། དེར་དགེ་སློང་རྣམས་ལྷུང་བཟེད་ཁ་བསྒྱུར་བར་བྱེད། ཆོས་གོས་འཁྲུད་ཅིང་བཙོ་བླག་བྱེད། ཚེམ་བུ་རྣམས་འདྲུབ་པར་བྱེད་དོ། །དེ་ནས་རེ་ཞིག་ན་དགེ་སློང་ཞིག་ཆོས་གོས་འདྲུབ་པར་འདོད་དེ་ཁབ་མིག་ཏུ་སྐུད་པ་གཞུག་མ་ནུས་ནས་སྙིང་རྗེ་བའི་སྐད་ཀྱིས། འཇིག་རྟེན་ན་བསོད་ནམས་འདོད་པ་སུ་ཡོད་ཅེས་ཡང་ཡང་སྨྲ་བར་བྱེད་པ་ན། བཅོམ་ལྡན་འདས་ཀྱིས་དེ་གསན་ནས། ཕྱག་གླང་པོ་ཆེའི་སྣ་ལྟ་བུ་དེ་བརྐྱངས་ནས། དགེ་སློང་ང་ནི་འཇིག་རྟེན་ན་བསོད་ནམས་འདོད་པའོ། །ཞེས་བཀའ་སྩལ་པས། དགེ་སློང་དེས་བཅོམ་ལྡན་འདས་ཀྱི་ཕྱག་ནས་བཟུང་སྟེ་རང་གི་མགོ་ཐོག་ཏུ་བཞག་ནས་གསོལ་པ། ཁྱེད་ཀྱིས་བསྐལ་པ་གྲངས་མེད་གསུམ་དུ་ཕ་རོལ་དུ་ཕྱིན་པ་དྲུག་བསགས་ན། ད་དུང་ཡང་བསོད་ནམས་འདོད་པའོ། །ཞེས་གསུང་ངམ༑ བཀའ་སྩལ་པ་ང་ནི་བསོད་ནམས་ཀྱིས་ཆོག་མི་ཤེས་ཏེ། ངས་ནི་བསོད་ནམས་ཀྱི་རོ་མྱོང་བས་ན་དེའི་ཕྱིར་ང་བསོད་ནམས་ཀྱི་ཆོག་མི་ཤེས་སོ། །དེར་དགེ་སློང་རྣམས་ངོ་མཚར་དུ་གྱུར་པ་ན། བཅོམ་ལྡན་འདས་ཀྱིས། དགེ་སློང་དག་ད་ལྟར་དུག་གསུམ་དང་བྲལ་ཞིང་གནོད་པ་ཅུང་ཟད་ཀྱང་མི་མངའ་ལ། བླ་ན་མེད་པའི་ཡེ་ཤེས་བརྙེས་ཟིན་པས་འདི་ལྟ་བུ་ལ་ངོ་མཚར་བ་ཅི་ཡོད། སྔོན་འདས་པའི་དུས་དུག་གསུམ་དང་མ་བྲལ་ཞིང་གནོད་པའི་ཚོགས་མ་སྤངས་པའི་སྐབས་སུའང༌། ང་བསོད་ནམས་ཀྱི་འདུ་བྱེད་རྣམས་ཀྱིས་ཆོག་ཤེས་པ་མེད་དེ། སྔོན་རྒྱལ་པོའི་ཕོ་བྲང་ཞི་བའི་སྒྲ་ཆེན་ཞེས་བྱ་བ་ན། རྒྱལ་པོ་ཞི་ལྡན་ཞེས་བྱ་བས་རྒྱལ་སྲིད་བྱེད་དེ། རྒྱལ་པོ་དེ་ནི་སྙིང་རྗེ་ཆེ་ཞིང་གཏོང་ལ་དགའ་བ་ཡིན་པས། དེ་ནངས་པར་སྔར་ལངས་ཏེ་མཆོད་སྦྱིན་གྱི་འདུན་ཁང་དུ་སོང་སྟེ་སྐྱེ་བོ་ཐམས་ཅད་ལ། ཟས་དང་གོས་དང་ནོར་དང་འབྲུ་དང་རིན་པོ་ཆེ་ལ་སོགས་པ་གང་ལ་ཅི་འདོད་པ་དག་སྦྱིན་ཞིང༌། དེའི་འོག་ཏུ་བཙུན་མོའི་འཁོར་དུ་སོང་ནས། བཙུན་མོ་དང་བུ་དང་བློན་པོ་དང་རུ་དཔོན་ལ་སོགས་པའི་མི་རྣམས་ཟས་སྐོམ་གྱིས་ཚིམས་པར་བྱས་ནས། དེས་བདག་གིས་མི་རྣམས་ནི་ཚིམས་པར་བྱས་ན་སྲོག་ཆགས་ཕྲ་མོ་རྣམས་ལུས་པ་དེ་དག་ཅི་ཞིག་གིས་ཚིམ་པར་བྱ་སྙམ་མོ། །དེ་ནས་དེས་བདོག་པ་ཐམས་ཅད་ཡོངས་སུ་བཏང་ཟིན་ནས་གོས་ཡ་གཅིག་ཙམ་གྱོན་པར་ཟད་དེ་ལུས་ཉི་ཚེ་ལུས་པར་གྱུར་པ་ན། ད་ནི་སྲོག་ཆགས་ཕྲ་མོ་རྣམས་ལ་རང་གི་ལུས་སྦྱིན་པར་བྱའོ་སྙམ་སྟེ། དེས་གང་ན་ཤ་སྦྲང་དང་སྦྲང་བུ་མཆུ་རིང་སོགས་ཡོད་པ་དེར་ལུས་བོར་ཏེ་དེ་དག་རང་གི་ཁྲག་གིས་ཚིམས་པར་བྱས་སོ། །དེ་ལྷའི་དབང་པོ་བརྒྱ་བྱིན་གྱིས་མཐོང་ནས་དེ་ལ་ཉམས་སད་པའི་ཕྱིར་བྱ་རྒོད་ནག་པོ་མི་བཟད་པ་ཞིག་ཏུ་སྤྲུལ་ཏེ་དེའི་མིག་འབྲུ་བར་གཟས་པ་ན་ཡང༌། དེ་སྐྲག་པར་མ་གྱུར་ཏེ་བྱམས་པའི་མིག་གིས་བལྟས་ནས། བུ་ངའི་ལུས་འདི་ལས་གང་འདོད་པ་ཅི་དགའ་བར་སྤྱོད་ཅིག དེ་ནས་ཡང་བརྒྱ་བྱིན་བྲམ་ཟེའི་གཟུགས་སུ་སྤྲུལ་ནས་མིག་བསླངས་པ་དང༌། ངའི་ལུས་འདི་ལ་འགོག་པ་སུ་ཡང་མེད་ཀྱིས་ཅི་འདོད་པ་ཁྱེར་ཅིག་བྱས་སོ། །དེར་བརྒྱ་བྱིན་ལྷག་པར་དགའ་བར་གྱུར་ཏེ་བྲམ་ཟེའི་ཆ་ལུགས་མི་སྣང་བར་བྱས་ཏེ། རང་གི་གཟུགས་སུ་བསྟན་ནས། ལེགས་སོ་ལེགས་སོ། ཁྱོད་ཀྱི་བློ་ཤིན་ཏུ་ངེས་སོ་ཁྱོད་ཀྱི་སྨོན་ལམ་བསྐྱོད་དུ་མེད་དེ། ཁྱོད་རིང་པོར་མི་ཐོགས་པར་བརྩོན་པ་འདིས་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་བྱས་སོ། །དེའི་དུས་ཀྱི་རྒྱལ་པོ་ཞི་ལྡན་ནི་ང་ཡིན་ཏེ། དེའི་ཚེ་ཡང་ང་བསོད་ནམས་མངོན་པར་འདུ་བྱེད་པ་རྣམས་ཀྱིས་ཆོག་མ་ཤེས་ནས་ད་ལྟར་ལྟ་ཅི་སྨོས། དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ་སྦྱིན་པ་དག་སྦྱིན་ནོ། །བསོད་ནམས་དག་བྱའོ་ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ནས་འཁོར་རྣམ་པ་བཞི་ལ་སྦྲང་བུའི་སྦྲང་རྩི་མ་བཀོལ་བ་དང་འདྲ་བའི་ཆོས་རོ་དང་ལྡན་ནོ་ཅོག་བཤད་ཅིང༌། འཁོར་བརྒྱ་ཕྲག་དུ་མས་ཀྱང་དབང་པོ་རྣམས་མི་གཡོ་བར་བཅོམ་ལྡན་འདས་ལ་ཆོས་རོ་དང་ལྡན་ནོ་ཅོག་མཉན་པ་དེའི་ཚེ་དགེ་སློང་རྣམས་ངོ་མཚར་དུ་གྱུར་པ་ན། བཅོམ་ལྡན་འདས་ཀྱིས། དགེ་སློང་དག་དེ་བཞིན་གཤེགས་པས་ཇི་ལྟར་གུས་པ་བསྐྱེད་དེ་ཆོས་མཉན་པ་དང་བཟུང་བ་དེ་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །སྔོན་བྱུང་བ་འདས་པའི་དུས་ན་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་གཟུགས་བཟང་ཞེས་བྱ་བ་ཞིག་བྱུང་སྟེ། དེ་སྐྱེ་བོ་ཐམས་ཅད་ལ་བུ་གཅིག་པའི་མ་ལྟར་བྱམས་པས་རབ་ཏུ་བསྐྱངས་པར་བྱས་པས་རྒྱལ་ཁམས་ཀུན་ཏུ་བདེ་ཞིང་འབྱོར་པ་ཕུན་སུམ་ཚོགས་པ་དང་ལྡན་པར་གྱུར་ཏོ། །རྒྱལ་པོ་དེ་ལ་བཙུན་མོ་དམ་པ་མཛེས་ལྡན་མ་ཞེས་བྱ་བ་དང༌། སྲས་མཛེས་ལྡན་ཞེས་པ་སྡུག་ཅིང་ཕངས་པ་གཅིག་པུ་ཞིག་ཀྱང་ཡོད་དོ། །ཕྱིས་རྒྱལ་པོ་དེ་ཆོས་འདོད་པར་གྱུར་ནས་བློན་པོ་དང་ཡུལ་གྱི་གཙོ་བོ་དག་ལ་ཆོས་ཚོལ་བར་བསྒོ་ཡང་མ་རྙེད་ཅིང༌། གསེར་འབུམ་ཡོད་པའི་སྣོད་རྒྱལ་མཚན་གྱི་རྩེ་མོ་ལ་བཏགས་ཏེ།ཡུལ་ཐམས་ཅད་དུ་དྲིལ་བསྒྲགས་ཏེ་ངའི་ཡུལ་ན་ཆོས་སྨྲ་བ་གང་ཡིན་པ་དེ་ལ་གསེར་འབུམ་ཡོད་པའི་སྣོད་འདི་སྦྱིན་ནོ། །བཀུར་སྟི་ཆེན་པོས་ཀྱང་བཀུར་ཞིང་བསྟོད་པར་བྱའོ། །ཞེས་བྱས་ཏེ་ཡུན་རིང་ལོན་ཀྱང་ཆོས་སྨྲ་བ་སུ་ཡང་མ་བྱུང་བས་རྒྱལ་པོ་ཆོས་ཀྱི་ཕྱིར་གདུང་ཞིང་ཡི་ཆད་དོ། །དེ་ལྷའི་དབང་པོ་བརྒྱ་བྱིན་གྱིས་རྟོགས་ནས། དེའི་ཚོད་འགམ་པའི་ཕྱིར། རང་ཉིད་གནོད་སྦྱིན་མི་སྡུག་པ་ཞིག་ཏུ་སྤྲུལ་ནས་འཁོར་མང་པོའི་ནང་དུ་འོངས་ནས། ཅི་ཁྱོད་ཆོས་འདོད་ན་ངས་བསྟན་ནོ་ཞེས་སྨྲས་པས། རྒྱལ་པོ་དགའ་ནས། གསང་བ་པ་ཆོས་སྒྲོགས་ཤིག་ངས་མཉན་པར་བྱའོ། །གནོད་སྦྱིན་གྱིས། ཀྱེ་མ་རྒྱལ་པོ་ཆེན་པོ་བདེ་ཞིང་འཁོད་པ་ན་ཆོས་སྨྲ་བར་བྱེད་ཀྱིས་ང་ནི་བཀྲེས་ཀྱིས་སྔོན་ལ་ཟན་བྱིན་ཅིགརྒྱལ་པོས་ཁ་ཟས་བཟང་པོ་དག་སྟ་གོན་བྱས་པ་ན། གནོད་སྦྱིན་གྱིས། ང་ནི་འཕྲལ་ལ་བསད་པའི་ཤ་ཟ་ཞིང་ཁྲག་འཐུང་བ་ཡིན་གྱིས་བུ་གཅིག་པ་མཛེས་ལྡན་འདི་ང་ལ་བྱིན་ཅིག དེ་ཐོས་པས་གཞོན་ནུ་མཛེས་ལྡན་གྱིས་ཡབ་ལ་ཕྱག་བྱས་ཏེ། ལྷ་བཟོད་པ་མཛད་དེ་ལྷའི་དགོངས་པ་རྫོགས་པར་མཛོད་ལ་བདག་གསང་བ་པའི་ཟས་སུ་སྩོལ་ཅིགདེ་ནས་རྒྱལ་པོས་བུ་གཅིག་པ་སྡུག་ཅིང་ཕངས་པ་སྙིང་དུ་སྡུག་ཅིང་ཡིད་དུ་འོང་བ་བཟོད་པ་དང་ལྡན་པ་མི་མཐུན་པ་མེད་པ་དེ་ཆོས་ཀྱི་དོན་དུ་གནོད་སྦྱིན་ལ་བྱིན་ཅིང༌། དེས་ཀྱང་རྫུ་འཕྲུལ་གྱི་སྟོབས་ཀྱིས་རྒྱལ་པོ་འཁོར་དང་བཅས་པའི་མདུན་དུ་དུམ་བུར་བཅད་ཅིང་ཟོས་ནས་ཁྲག་ཀྱང་འཐུང་ངོ༌། །དེ་ལྟར་མཐོང་ན་ཡང་ཆོས་འདོད་པའི་ཕྱིར་མི་དགའ་བར་མ་གྱུར་ཏོ། །དེ་ནས་ཀྱང་གནོད་སྦྱིན་གྱིས། རྒྱལ་པོ་ང་མ་འགྲངས་ཀྱིས་ད་དུང་བྱིན་ཅིག རྒྱལ་པོས་སྙིང་དུ་སྡུག་པའི་ཆུང་མ་བྱིན་པ་ཡང་སྔ་མ་ལྟར་ཟོས་ཏེ། ད་དུང་ཡང་མ་འགྲངས་ཀྱིས་རྒྱལ་པོ་རང་གི་ལུས་ང་ལ་བྱིན་ཅིག་རྒྱལ་པོས་སྨྲས་པ། གལ་ཏེ་རང་གི་ལུས་ཁྱོད་ལ་བྱིན་ན་ངས་ཇི་ལྟར་ཆོས་ཉན་པར་བྱེད། སྔར་ང་ལ་ཆོས་སྟོན་དང༌། དེའི་འོག་ཏུ་ལུས་ཡོངས་སུ་བཏང་བར་བྱའོ། །དེར་གནོད་སྦྱིན་གྱིས་རྒྱལ་པོ་དམ་འོག་ཏུ་བཅུག་ནས་འཁོར་བརྒྱ་ཕྲག་དུ་མའི་མདུན་དུ། སྡུག་པ་དག་ལས་མྱ་ངན་སྐྱཻ༑ ༑སྡུག་པ་དག་ལས་འཇིགས་པ་སྐྱེ། །འཇིགས་པ་དག་ལས་རྣམ་གྲོལ་རྣམས། །མྱ་ངན་མེད་ན་ག་ལ་འཇིགས། །དེ་ནས་རྒྱལ་པོས་ཚིགས་སུ་བཅད་པ་འདི་ཐོས་མ་ཐག་ཏུ་ཡིད་རབ་ཏུ་ཚིམས་པར་གྱུར་ཏེ། གནོད་སྦྱིན་ངའི་ལུས་འདི་ཇི་དགའ་བར་གྱིས་ཤིགདེར་བརྒྱ་བྱིན་གྱིས་རྒྱལ་པོའི་བསམ་པ་རིག་ནས། གནོད་སྦྱིན་གྱི་གཟུགས་དེ་ཉིད་མི་སྣང་བར་བྱས་ཏེ། རང་གི་གཟུགས་སུ་བསྟན་ནས། ལེགས་སོ་ཞེས་བྱས་ཏེ། སྲས་དང་བཙུན་མོ་སླར་ཕུལ་ཞིང༌། རྒྱལ་པོས་ཀྱང་ཀཽ་ཤི་ཀ་བདག་གི་ཆོས་ཀྱི་བསམ་པ་ཡོངས་སུ་རྫོགས་པར་བྱས་པ་ལེགས་སོ། །ཞེས་བྱས་སོ། །དེའི་དུས་ཀྱི་རྒྱལ་པོ་གཟུགས་བཟང་ནི་ང་ཉིད་ཡིན་ལ༑ གཞོན་ནུ་མཛེས་ལྡན་ནི་ཀུན་དགའ་བོ་དང༌། མཛེས་ལྡན་མ་ནི་གྲགས་འཛིན་མའོ། །དེའི་ཚེ་ཡང་ངས་ཆོས་ཀྱི་ཕྱིར་གཉེན་སྡུག་པ་དང༌། རང་གི་སྲོག་ཀྱང་ཡོངས་སུ་གཏོང་བ་བྱས་ན་ད་ལྟར་ལྟ་ཅི་སྨོས། དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། ཆོས་ལ་བཀུར་སྟི་བྱའོ། །བླ་མར་བྱའོ། །བསྟོད་པའི་མིང་ངོ་མཆན། རི་མོར་བྱའོ། །མཆོད་པར་བྱའོ་ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་ན་བཞུགས་པའི་ཚེ༑ དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱིམ་གང་ན་ཕ་མ་གཉིས་ལ་ལེགས་པར་རི་མོར་བྱེད་པ་དང༌། ལེགས་པར་མཆོད་པར་བྱེད་པ་དང༌། ལེགས་པར་གཡོག་བྱེད་པའི་ཁྱིམ་དེ་ནི་ཚངས་པ་དང་ལྡན་པ་ཡིན་ནོ། །དེ་ཅིའི་ཕྱིར་ན་དགེ་སློང་དག་རིགས་ཀྱི་བུའི་ཕ་མ་གཉིས་ནི་རིགས་པའི་སྒོ་ནས་ཚངས་པ་དང་འདྲ་བའི་ཕྱིར་རོ། །དེ་བཞིན་དུ་ཁྱིམ་གང་ན་ཕ་མ་གཉིས་ལ་ལེགས་པར་རི་མོར་བྱེད་མཆོད་པར་བྱེད་གཡོག་བྱེད་པའི་ཁྱིམ་དེ་ནི་སློབ་དཔོན་དང་ལྡན་པ་ཡིན་ཏེ། རིགས་ཀྱི་བུའི་ཕ་མ་གཉིས་ནི་རིགས་པའི་སྒོ་ནས་སློབ་དཔོན་དང་འདྲ་བའི་ཕྱིར། ཁྱིམ་གང་ན་ཕ་མ་གཉིས་ལ་ལེགས་པར་རི་མོར་བྱེད་མཆོད་པ་བྱེད་གཡོག་བྱེད་པའི་ཁྱིམ་དེ་ནི་ཀུན་ཏུ་སྦྱིན་པའི་འོས་སུ་གྱུར་པ་དང་ལྡན་པ་ཡིན་ཏེ། བུའི་ཕ་མ་གཉིས་ནི་རིགས་པའི་སྒོ་ནས་ཀུན་ཏུ་སྦྱིན་པའི་འོས་སུ་གྱུར་པ་ཡིན་པའི་ཕྱིར་ཁྱིམ་གང་ན་ཕ་མ་གཉིས་ལ་ལེགས་པར་བྱེད་པའི་ཁྱིམ་དེ་ནི་མེ་དང་ལྡན་པ་ཡིན་ཏེ། བུའི་ཕ་མ་གཉིས་ནི་མེ་དང་འདྲ་བའི་ཕྱིར་རོ། །ཁྱིམ་གང་ན་ཕ་མ་གཉིས་ལ་ལེགས་པར་བྱེད་པའི་ཁྱིམ་དེ་ནི་ལྷ་དང་ལྡན་པ་ཡིན་ཏེ་བུའི་ཕ་མ་གཉིས་ནི་རིགས་པའི་སྒོ་ནས་ལྷ་དང་འདྲ་བའི་ཕྱིར་རོ། །ཞེས་དང༌། ཕ་མ་གཉིས་ནི་ཚངས་པ་སྟེ། །དེ་བཞིན་དང་པོའི་སློབ་དཔོན་ཡིན། །བུ་ཡི་ཀུན་སྦྱིན་འོས་གྱུར་པ། །མི་ཡང་ཡིན་ལ་ལྷ་ཡང་ཡིན། །དེ་ཕྱིར་དེ་གཉིས་ཕྱག་གི་གནས། །དྲིལ་བ་དང་ནི་ཁྲུས་རྣམས་དང༌། །རྐང་པ་དག་ཀྱང་བཀྲུ་བ་དང༌། །ཡང་ན་ཟས་དང་སྐོམ་རྣམས་དང༌༑ ༑གོས་དང་མལ་ཆ་སྟན་རྣམས་ཀྱིས། །མཁས་པ་དག་གིས་བཀུར་སྟི་བྱ། །ཕ་མ་དག་ལ་བཀུར་བྱས་པ། །དེས་ན་མཁས་པ་དེ་དག་ནི། །འདིར་ཡང་སྨད་པར་མི་འགྱུར་ལ། །ཤི་ནའང་མཐོ་རིས་དགའ་བར་འགྱུར། །དེ་སྐད་ཅེས་བཀའ་སྩལ་པའི་ཚེ། དགེ་སློང་རྣམས་ངོ་མཚར་དུ་གྱུར་ནས་གསོལ་པ། བཙུན་པ་བཅོམ་ལྡན་འདས་ཕ་མ་ལ་སྲི་ཞུ་ཆེ་བའི་བསྔགས་པ་གསུངས་པ་ནི་ངོ་མཚར་ལགས་སོ། །བཅོམ་ལྡན་འདས་ཀྱིས། དགེ་སློང་དག་ད་ལྟར་དེ་བཞིན་གཤེགས་པ་དུག་གསུམ་དང་བྲལ་ཞིང་གནོད་པ་ཐམས་ཅད་མི་མངའ་ལ་རྣམ་པར་གྲོལ་བའི་ཡེ་ཤེས་ཀྱི་གཟིགས་པ་མཐར་ཐུག་པའི་ཚེ་འདི་ལྟ་བུའི་བསྔགས་པ་བརྗོད་པ་ལ་ངོ་མཚར་བ་ཅི་ཡོད་དེ། སྔོན་འཁོར་བ་ན་གནས་ཤིང་དུག་གསུམ་པོ་མ་སྤངས་པར་གྱུར་པའི་ཚེ་མ་ལ་གནོད་པ་ཆུང་ངུ་བྱས་པས་ཀྱང་སྡུག་བསྔལ་ཆེན་པོ་མྱོང་བར་གྱུར་ལ། བཀུར་སྟི་ཆུང་ངུ་བྱས་པས་ཀྱང་བདེ་བ་ཆེན་པོ་མྱོང་བར་གྱུར་པ་དེ་ལེགས་པར་ཉོན་ལ་ཡིད་ལ་ཟུངས་ཤིག་དང༌། ངས་བཤད་པར་བྱ་སྟེ། སྔོན་བྱུང་བ་འདས་པའི་དུས་གྲོང་ཁྱེར་ཝཱ་རཱ་ཎ་སཱི་ན་དེད་དཔོན་མཛའ་བོ་ཞེས་བྱ་བ་ཕྱུག་ཅིང་ནོར་མང་བ་བུ་བྱུང་ངོ་ཅོག་ཤི་བ་ཞིག་ཡོད་པ་དེ་ལ༑ ཕྱིས་ཤིག་ན་ཁྱེའུ་ལྟ་ན་སྡུག་པ་ཞིག་བྱུང་བས་མིང་བུ་མོ་ཞེས་བཏགས་ཏེ་ཕ་དེ་རྒྱ་མཚོར་སོང་བ་ལས་དེ་ཉིད་དུ་ཤིའོ། །དེ་ནས་བུ་དེ་ཆེར་སྐྱེས་པ་ན་རང་གི་མ་ལ། བདག་གི་ཕ་སྔོན་ལས་ཇི་ལྟ་བུས་འཚོ་བར་བྱེད། བདག་ཀྱང་དེའི་རྗེས་སུ་འབྲང་ངོ༌། །ཞེས་དྲིས་པས༑ མས་བསམ་པ་འདི་ལ་དྲང་པོར་སྨྲས་ན་རྒྱ་མཚོར་སོང་སྟེ་ཤིར་འོང་སྙམ་ནས་བུ་ཁྱོད་ཀྱི་ཕ་ནི་ཡུལ་ཚོང་པ་བྱེད་པ་ཡིན་གྱིས་ཁྱོད་ཀྱང་འདོད་ན་ཡུལ་ཚོང་པ་གྱིས་ཤིག དེ་ནས་དེས་ཡུལ་ཚོང་པའི་ལས་བྱས་པས་དང་པོའི་ཉིན་པར་ཀཱར་ཥ་པ་ཎ་བཞི་རྙེད་དེ་མ་ལ་བྱིན་ནས༑ ཡུམ་འདིས་དགེ་སྦྱོང་དང་བྲམ་ཟེ་དང་སྡུག་ཅིང་ཕོངས་པ་དང་བཀྲེན་པ་རྣམས་ལ་སྦྱིན་པ་མཛོད་ཅིག་ཅེས་བྱས་སོ། །དེ་ནས་རེ་ཞིག་ན་གཞན་ཞིག་གིས་ཁྱོད་ཀྱི་ཕ་སྤོས་ཀྱི་ཚོང་བྱེད་དོ་བྱས་པས། དེ་སྤོས་ཚོང་བྱས་པས་ཀཱར་ཥ་པ་ཎ་བརྒྱད་རྙེད་དེ་མ་ལ་བྱིན་ནོ། །ཡང་གཞན་ཞིག་གིས་ཁྱོད་ཀྱི་ཕ་གསེར་དངུལ་གྱི་ཚོང་བྱེད་དོ་བྱས་པས། དེས་ཀྱང་གསེར་དངུལ་གྱི་ཚོང་བྱས་པས་དང་པོའི་ཉིན་པར་ཀཱར་ཥ་པ་ཎ་བཅུ་དྲུག་རྙེད་དེ་མ་ལ་བྱིན་ནོ། །དེའི་ཕྱི་ཉིན་ཀཱར་ཥ་པ་ཎ་སུམ་ཅུ་རྩ་གཉིས་རྙེད་དེ་དེ་དག་ཀྱང་སྔར་བཞིན་མ་ལ་བྱིན་ནོ། །དེ་ནས་རེ་ཞིག་ན་གསེར་དངུལ་ཚོང་པ་ཞིག་གིས་ཕྲག་དོག་བྱས་ཏེ་ཁྱོད་ཀྱི་ཕ་ནི་རྒྱ་མཚོ་ཆེན་པོའི་ཚོང་པ་ཡིན་ན་ཁྱོད་ལ་སུས་དམན་པའི་ལས་འདི་བྱེད་དུ་བཅུགདེ་ནས་དེ་ཐོས་ནས་མ་ལ་སྨྲས་པ་དང༌། མས་དེ་ནི་བདེན་མོད་ཀྱི་འོན་ཀྱང་ཁྱོད་ནི་བྱིས་པ་ཡིན་ལ་བུ་གཅིག་པུའང་ཡིན་པས་ང་བོར་ཏེ་རྒྱ་མཚོ་ཆེན་པོའི་ནང་དུ་མ་འགྲོ་ཞིག་སྨྲས་ཀྱང་དེ་མི་དགེ་བའི་བཤེས་གཉེན་ཕྲག་དོག་ཅན་གྱི་དབང་དུ་གྱུར་པས་ཉན་མ་འདོད་ནས་ཐམས་ཅད་དུ་དྲིལ་བསྒྲགས་ཏེ་ཚོང་པ་ལྔ་བརྒྱ་དང་བཅས་ཏེ་རྒྱ་མཚོར་འགྲོ་བའི་ཆས་རྣམས་བསགས་ནས་ལམ་དུ་ཐོན་པ་ན། མ་ནི་བུ་ལ་སྙིང་བྱམས་པས་ཅི་བྱ་གཏོལ་མེད་དུ་གྱུར་ནས་མཆི་མ་འཛག་ཅིང་ངུ་བཞིན་དུ་རྐང་པ་ལ་འཇུས་ཏེ་ང་བོར་ཏེ་རྒྱ་མཚོ་ཆེན་པོའི་ནང་དུ་མ་འགྲོ་ཞིག་ཅེས་བྱས་ཏེ་སྨྲེ་སྔགས་ཀྱི་སྐད་ཕྱུང་བ་དང་དེས་མའི་མགོ་བོ་ལ་རྡོག་པས་བསྣུན་ནས་མགྲོན་པོ་རྣམས་དང་ཆས་པ་ལས། མ་དེས་བུ་ཁྱོད་ཀྱིས་ལས་འདིའི་རྣམ་པར་སྨིན་པ་མྱོང་བར་མ་གྱུར་ཅིག་བྱས་སོ། །དེ་ནས་དེད་དཔོན་མཛའ་བོའི་བུ་མོ་དེ་རིམ་གྱིས་སོང་སྟེ་རྒྱ་མཚོ་ཆེན་པོ་ན་གྲུར་ཞུགས་ཏེ་ཕྱིན་པས། གྲུ་དེ་ཉའི་རིགས་ཆུ་སྲིན་མ་ར་ཀས་མ་རུངས་པར་བྱས་ཏེ་བུབ་པར་གྱུར་པ་ན། མཛའ་བོའི་བུ་མོས་སྤང་ལེབ་གཅིག་ལ་ཟིན་ནས་སྐམ་ལ་ཕྱིན་ཏེ་སོང་བ་ན། ཐག་རིང་པོ་ཞིག་ནས་གྲོང་ཁྱེར་ལོངས་སྤྱོད་བྱེད་ཅེས་བྱ་བ་མཐོང་ནས། དེའི་ལོགས་སུ་ཕྱིན་པ་དང་དེའི་ནང་ནས་ལྷའི་བུ་མོ་མཛེས་ཤིང་ལྟ་ན་སྡུག་པ་བཞི་བྱུང་སྟེ།ཚུར་བྱོན་ཁྱོད་བྱོན་པ་ལེགས་སོ། །འདི་དག་ནི་བདག་ཅག་གི་ཟས་དང་སྐོམ་དང༌། གོས་བཞག་པའི་ཁང་པ་དང༌། གཟིམས་ཁང་ལགས་ཏེ་ནོར་བུ་དང་མུ་ཏིག་དང་བཻཌཱུརྱ་དང་དུང་དང་མན་ཤེལ་དང་བྱི་རུ་དང༌། གསེར་དངུལ་རྣམ་པ་སྣ་ཚོགས་ཀྱིས་གང་བ་ལགས་ཀྱིས་ཚུར་སྤྱཽན་དང་ལོངས་སྤྱོད་པར་བགྱིའོ་ཞེས་ཟེར་ནས། དེ་དེ་དག་དང་ལྷན་ཅིག་ཏུ་ལོ་དུ་མར་དགའ་བ་མྱོང་སྟེ། འདི་ལྟར་དེ་ནི་བསོད་ནམས་བྱེད་བྱེད་པ་དང༌། དགེ་བ་བྱེད་བྱེད་པ་དང༌། རྫུ་འཕྲུལ་ཆེ་བ་དང༌། མཐུ་ཆེ་བ་ཡིན་པའི་ཕྱིར་རོ། །དེ་ནས་དེའི་ལྷོ་ཕྱོགས་ཀྱི་ལམ་དུ་སོང་བ་ལས་འགྲོ་མི་སྟེར་བ་ལ། ལྷག་པར་ཡང་དེར་འགྲོ་འདོད་པ་བྱུང་སྟེ་སོང་བས་རེ་ཞིག་ན་གྲོང་ཁྱེར་རྟག་ཏུ་མྱོས་ཞེས་བྱ་བ་མཐོང་སྟེ་དེའི་སྒོར་ཕྱིན་པ་ན། སྔ་མ་བས་ཆེས་བཟང་བའི་ལྷའི་བུ་མོ་བརྒྱད་བྱུང་སྟེ་བསུས་ནས། སྔ་མའི་ཚུལ་གྱིས་དེ་དག་དང་ལྷན་ཅིག་ཏུ་ལོ་དུ་མར་དགའ་བ་མྱོང་ངོ༌། དེ་ནས་དེ་རྣམས་ཀྱིས་ཟློག་ཀྱང་མ་ཉན་པར་ལྷོ་ཕྱོགས་ཀྱི་ལམ་དུ་སོང་བ་ན་གྲོང་ཁྱེར་དགའ་བྱེད་ཅེས་བྱ་བ་མཐོང་སྟེ། དེའི་སྒོར་ཕྱིན་པ་ན་སྔ་མ་ལས་ཀྱང་མཚར་བའི་ལྷའི་བུ་མོ་བཅུ་དྲུག་འོངས་ཏེ་སྔར་ལྟར་བསུས་ནས་དེར་ཡང་ལོ་མང་དུ་དགའ་བ་མྱོང་ནས། སྔ་མའི་ཚུལ་གྱིས་ལྷོ་ཕྱོགས་ཀྱི་ལམ་དུ་ཕྱིན་པ་ན་ཁང་བཟང་ཚངས་པའི་བླ་མ་ཞེས་བྱ་བ་མཐོང་སྟེ། དེའི་སྒོར་ཕྱིན་པས་དེའི་ནང་ནས་ཆེས་ཁྱད་པར་དུ་འཕགས་པའི་ལྷ་མོ་སུམ་ཅུ་རྩ་གཉིས་བྱུང་སྟེ་བསུས་ནས་དེར་ཡང་ལོ་དུ་མར་དགའ་བ་མྱོང་བའི་མཐར་དེ་རྣམས་ཀྱིས་བཀག་ཀྱང་མ་ཉན་པར་ལྷོ་ཕྱོགས་ཀྱི་ལམ་དེར་ཞུགས་ནས་ཕྱིན་པ་ན་ལྕགས་ཀྱི་མཁར་ཞིག་མཐོང་སྟེ་དེའི་ནང་དུ་སོང་བ་དང་དེ་མ་ཐག་ཏུ་རིམ་པར་སྒོ་བཅད་དེ་ནང་མའི་ནང་དུ་ཕྱིན་པ་ན་དེར་མི་ཆེན་པོ་ཞིག་གི་མགོ་ལ་ལྕགས་ཀྱི་འཁོར་ལོ་མེ་འབར་བ་ཞིག་འཁོར་ཞིང་འདུག་པ་ལ་དེའི་མགོ་བོ་ལས་རྣག་ཁྲག་ཅི་འཛག་པ་རྣམས་དེའི་ཟས་སུ་ཟ་བར་མཐོང་ནས་དེ་ལ་ཁྱོད་སུ་ཡིན་ཅེས་དྲིས་པས། དེ་ན་རེ་ང་ནི་མ་ལ་གནོད་པ་བྱེད་བྱེད་པ་ཡིན་ནོ་ཟེར༑ དེ་ཐོས་པ་དང༌། ང་ཡང་ལས་དེ་ཁོ་ནས་འདིར་ཁྲིད་པ་འདྲའོ་སྙམ་པ་དང༌། ནམ་མཁའ་ནས་སྒྲ་བྱུང་སྟེ། བཅིངས་པ་གང་ཡིན་པ་དེ་ནི་གྲོལ་བར་གྱུར་ཏོ། །གྲོལ་བ་གང་ཡིན་པ་དེ་ནི་བཅིངས་སོ། །ཞེས་ཟེར་བའི་མོད་ལ་མི་དེའི་མགོ་ལ་འཁོར་ལོ་མི་སྣང་བར་གྱུར་ནས་མཛའ་བོའི་བུ་མོའི་མགོ་ལ་བྱུང་ངོ༌། །དེར་ཤིན་ཏུ་སྡུག་བསྔལ་གྱི་ཉམ་ཐག་པར་མཐོང་ནས་མི་དེས་ཚིགས་སུ་བཅད་དེ་སྨྲས་པ། ཁྱེད་ནི་ལོངས་བྱེད་རྟག་ཏུ་མྱོས། །དགའ་བྱེད་ཚངས་པའི་བླ་མ་ཡི། །ཁང་བཟང་ལས་ནི་ཐལ་ནས་ཀྱང༌། །ཅི་ཡི་ཕྱིར་ན་འདི་རུ་འོང༌། །མཛའ་བོའི་བུ་མོས་སྨྲས་པ། བདག་ནི་ལོངས་བྱེད་རྟག་ཏུ་མྱོས། །དགའ་བྱེད་ཚངས་པའི་བླ་མ་ཡི། །ཁང་བཟང་ལས་ནི་ཐལ་ནས་ཀྱང༌། །འདོད་ཆེན་གྱིས་ནི་འདིར་འོངས་སོ། །ལས་ཀྱིས་རིང་དུ་ཁྲིད་པར་བྱེད། །རིང་པོ་ནས་ཀྱང་ལས་ཀྱིས་ཁྲིད། །གང་དུ་ལས་ཀྱི་རྣམ་པར་སྨིན། །དེར་ནི་ལས་ཀྱིས་ཁྲིད་པར་བྱེད། །ལས་ཀྱི་རྣམ་སྨིན་གང་ཞིག་གིས། །བདག་གི་སྲོག་ནི་གཅོད་བྱེད་པ། །ཀུན་ཏུ་འབར་ཞིང་རབ་འབར་བའི། །འཁོར་ལོ་མགོ་ལ་འཁོར་བར་གྱུར། །མི་དེས་སྨྲས་པ། ཁྱོད་ཀྱིས་རབ་ཏུ་སྡང་སེམས་ཀྱིས། །མ་ཅིག་དགའ་བ་བྱེད་བྱེད་པའི། །མགོ་བོར་རྡོག་པས་བསྣུན་པས་ན། །དེ་ཡི་ལས་ཀྱི་འབྲས་བུ་ཡིན། །མཛའ་བོའི་བུ་མོས་སྨྲས་པ། ལོ་གྲངས་སྟོང་ཕྲག་དུ་ཡི་བར། །བདག་གི་སྲོག་ནི་གཅོད་བྱེད་པ། །ཀུན་ཏུ་འབར་ཞིང་རབ་འབར་བའི། །འཁོར་ལོ་མགོ་ལ་འཁོར་བར་འགྱུར། །མི་དེས་སྨྲས་པ༑ ལོ་ནི་སྟོང་ཕྲག་དྲུག་ཅུ་དང༌། །བརྒྱ་ཕྲག་དྲུག་ཅུའི་བར་སྲིད་དུ། །ལྕགས་ཀྱི་འཁོར་ལོ་འབར་བ་ནི། །ཁྱོད་ཀྱི་མགོ་ལ་འཁོར་བར་འགྱུར། །མཛའ་བོའི་བུ་མོས་སྨྲས་པ། ཀྱེ་གཞན་ཡང་འདིར་འོང་བ་ཡོད་དམ། མི་དེས་སྨྲས་པ་སུ་འདི་ལྟ་བུའི་ལས་བྱེད་པ་དག་འོང་བར་འགྱུར་རོ། །དེ་ནས་མཛའ་བོའི་བུ་མོ་སྡུག་བསྔལ་གྱི་ཚོར་བས་ཉེན་ནས་སེམས་ཅན་ཐམས་ཅད་ལ་སྙིང་རྗེ་བསྐྱེད་དེ། ཀྱེ་ང་ནི་སེམས་ཅན་ཐམས་ཅད་ཀྱི་ཕྱིར་འཁོར་ལོ་འདི་མགོ་བོའི་སྟེང་དུ་འཛིན་པར་འདོད་ཀྱིས། འདི་ལྟ་བུའི་ལས་བྱེད་བྱེད་པ་གཞན་སུ་ཡང་འདིར་འོང་བར་མ་གྱུར་ཅིགཅེས་སྨྲས་པས། དེའི་མོད་ལ་འཁོར་ལོ་དེ་ཉིད་མགོ་བོ་ལས་གྱེན་དུ་འཕགས་ནས་ཏ་ལ་བདུན་སྲིད་ཙམ་དུ་ནམ་མཁའ་ལ་འདུག་གོ །དེར་བྱང་ཆུབ་སེམས་དཔའ་མཛའ་བོའི་བུ་མོ་དེ་ཚེ་འཕོས་ནས་དགའ་ལྡན་གྱི་ལྷའི་རིས་སུ་སྐྱེས་སོ། །དེའི་དུས་ཀྱི་མཛའ་བོའི་བུ་མོར་གྱུར་པ་གང་ཡིན་པ་དེ་ནི་ང་ཡིན་ཏེ། ངས་ཉོ་ཚོང་བྱས་ནས་མ་ལ་ཀཱར་ཥ་པ་ཎ་ཕུལ་བའི་ལས་ཀྱིས་ནི་གྲོང་ཁྱེར་ཆེན་པོ་བཞིར་བདེ་བ་ཆེན་པོ་མྱོང་ལ། ངས་མ་ལ་གནོད་པ་ཆུང་ངུ་བྱས་པའི་ལས་དེའི་རྣམ་པར་སྨིན་པས་ནི་དེ་ལྟ་བུའི་སྡུག་བསྔལ་མྱོང་ངོ༌། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ་ཕ་མ་ལ་བཀུར་སྟི་བྱའོ། །གནོད་པ་མི་བྱའོ། །དེ་ཅིའི་ཕྱིར་ཞེ་ན། བུའི་ཕ་མ་གཉིས་ནི་དཀའ་བ་བྱེད་བྱེད་པ་དང་སྐོམ་སྡུད་པ་དང༌། གསོ་བ་དང་བསྐྱེད་པ་དང་ནུ་མ་བསྣུན་པ་དང་འཛམ་བུ་གླིང་བཀྲ་བར་སྟོན་པ་ཡིན་པའི་ཕྱིར་རོ། །གལ་ཏེ་བུས་ཕ་མ་གཉིས་ཕྲག་པ་གཡས་གཡོན་དུ་བཞག་སྟེ་ལོ་བརྒྱའི་བར་དུ་ཁྱེར་རམ། ཡང་ན་ས་ཆེན་པོ་འདི་ནོར་བུ་དང་མུ་ཏིག་དང་བཻཌཱུརྻ་དང་དུང་དང་མན་ཤེལ་དང་བྱི་རུ་དང༌། གསེར་དང་དངུལ་དང་རྡོའི་སྙིང་པོ་དང༌། སྤུག་དང་པདྨ་རཱ་ག་དང་གཡས་སུ་འཁྱིལ་བ་དང༌། དེ་ལྟ་བུ་དག་གིས་བཀང་བའི་དབང་ཕྱུག་ལ་དབང་བྱེད་དུ་བཅུག་ཀྱང༌༑ དེ་ཙམ་གྱིས་ནི་བུས་ཕ་མ་གཉིས་ལ་དྲིན་བསབ་པའམ་ཕན་གདགས་པར་མི་འགྱུར་གྱི༑ གང་གི་ཕ་མ་དེ་གཉིས་དད་པ་མེད་པ་ལ་དད་པ་ཕུན་སུམ་ཚོགས་པ་ལ་འཛུད་པ་དང༌།ཚུལ་ཁྲིམས་འཆལ་བ་ལས་ཚུལ་ཁྲིམས་ཕུན་སུམ་ཚོགས་པ་དང༌། སེར་སྣ་ཅན་གཏོང་བ་ཕུན་སུམ་ཚོགས་པ་དང༌། ཤེས་རབ་འཆལ་བ་ཤེས་རབ་ཕུན་སུམ་ཚོགས་པ་ལ་འཛུད་པ་དང༌། འདུལ་བ་དང༌། གནས་པར་བྱེད་པ་དང༌། འཇོག་པར་བྱེད་པ་དེ་ཙམ་གྱིས་ནི།བུས་ཕ་མ་གཉིས་ལ་དྲིན་བསབ་པའམ་ཕན་བཏགས་པར་འགྱུར་རོ། །ཞེས་བཀའ་སྩལ་ཏོ༑ ༑འདིས་ནི་ཕ་མ་ཡུལ་ཆེས་གཉན་ཞིང་བཀུར་སྟི་བྱ་དགོས་པ་དང་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེའི་ཚོང་དཔོན་སྔར་ཕྱུག་པོ་ཞིག་ཕྱིས་ལོངས་སྤྱོད་ཀྱིས་དབུལ་བར་གྱུར་ནས་དེ་ལ་ཁྱེའུ་ཞིག་ཡོད་པ་དེ་མཛའ་བོ་དང་ཉེ་དུ་རྣམས་ཀྱི་སར་བཏང་སྟེ་དེ་དག་གིས་བྱམས་པར་བྱས་པ་ཞིག་ཡོད་པ་དེ་ཕྱིས་ཞིག་ན་རྒྱལ་བྱེད་ཀྱི་ཚལ་དུ་སོང་ནས་སངས་རྒྱས་བཅོམ་ལྡན་འདས་དང་མཇལ་བས། སེམས་དགའ་བར་གྱུར་པ་ལ། བཅོམ་ལྡན་འདས་ཀྱིས་དེ་ལ་འཁོར་བ་ལས་སྐྱོ་བར་འགྱུར་བའི་ཆོས་བསྟན་པས༑ དེས་ཕ་མ་ལ་གནང་བ་ཞུས་ཏེ་སངས་རྒྱས་ཀྱི་བསྟན་པ་ལ་རབ་ཏུ་བྱུང་ངོ༌། །དེ་རབ་ཏུ་བྱུང་ནས་ཀྱང་དབེན་པ་ལ་མི་དགའ་བས་སྔར་ལྟར་ཉེ་དུ་རྣམས་དང་ལྷན་ཅིག་འདུ་ཞིང་གནས་པ་ལ། བཅོམ་ལྡན་འདས་ཀྱིས་འདོད་པའི་ཉེས་དམིགས་དང་དབེན་པའི་བསྔགས་པ་མང་པོ་གསུངས་ཏེ་ལན་གསུམ་གྱི་བར་དུ་ཁྱིམ་དུ་གནས་པ་ལས་བཟློགས་ནས་དབེན་པ་ལ་བཀོད་པས་མཐར་གྱིས་དགྲ་བཅོམ་པའི་གོ་འཕང་ཐོབ་པ་ན། དེས་སྔོན་གྱི་གནས་རྗེས་སུ་དྲན་ནས་བཅོམ་ལྡན་འདས་ཀྱི་དྲུང་དུ་སོང་ནས་གུས་པས་བསྟོད་ཅིང་རི་མོར་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་ཏེ་དོན་དེ་གསོལ་པ་ན། བཅོམ་ལྡན་འདས་ཀྱིས། ངས་ད་ལྟར་བླ་ན་མེད་པའི་ཡེ་ཤེས་བརྙེས་ཟིན་པའི་ཚེ། རིགས་ཀྱི་བུ་འདི་ལན་གསུམ་གྱི་བར་དུ་གྲོང་ལས་བཟློགས་ཏེ་དགོན་པའི་གནས་ལ་བཙུད་ནས་དགྲ་བཅོམ་པ་ཉིད་ཀྱི་བར་དུ་བཞག་པ་འདི་ལྟ་བུ་ལ་ངོ་མཚར་ཆེ་བ་ཅི་ཡོད་དེ། སྔོན་འདས་པའི་དུས་ན་དུག་གསུམ་མ་སྤངས་ཤིང་སྡུག་བསྔལ་གྱི་མཚོ་ལས་མ་བརྒལ་བའི་སྐབས་སུའང་ངས་རང་གི་སྲོག་ཡོངས་སུ་བཏང་ནས། རིགས་ཀྱི་བུ་འདི་གྲོང་ནས་བཟློགས་ཏེ་དགོན་པའི་གནས་ལ་བཙུད་པ་དེ་ལེགས་པར་ཉོན་ཅིག སྔོན་འདས་པའི་དུས་རིའི་སུལ་ཉམས་དགའ་བ་ཞིག་ན་དྲང་སྲོང་དཀའ་ཐུབ་དྲག་པོ་སྤྱོད་པ་ཟས་སུ་འབྲས་བུ་དང་རྩ་བ་དང་ཆུས་འཚོ་བ། རི་དྭགས་ཀྱི་གཡང་གཞི་དང་ཤིང་ཤུན་གྱོན་པ་མེའི་སྦྱིན་སྲེག་བྱེད་པ་ཞིག་ཡོད་པ་ལ་དེའི་མཛའ་བོ་རི་བོང་མིའི་སྐད་ཤེས་པ་ཞིག་ཡོད་པ་དེ་ཉིན་རེ་བཞིན་དུ་དྲང་སྲོང་གི་ཐད་དུ་ལན་གསུམ་དུ་འགྲོ་ཞིང་དེ་དང་གཏམ་སྨྲ་བ་ཞིག་ཡོད་པ་ལས། ཕྱིས་ཞིག་ན་ཐན་པ་ཆེན་པོ་བྱུང་སྟེ། དཀའ་ཐུབ་ཀྱི་ཚལ་གྱི་ཆུ་དང་འབྲས་བུ་སོགས་མེད་པར་གྱུར་པ་ན། དྲང་སྲོང་དེ་བཟའ་བ་མེད་པས་སེམས་མི་དགའ་སྟེ་རི་དྭགས་ཀྱི་གཡང་གཞི་དང་ཤིང་ཤུན་རྣམས་བརྟུལ་ཏེ་འགྲོ་བར་བརྩམས་པ་ན། རི་བོང་གིས་གར་གཤེགས་དྲིས་པས། དེས་གྲོང་དུ་འགྲོ་སྟེ་དེར་སློང་མོས་འཚོ་བར་བྱའོ་ཞེས་ཟེར་རོ། །དེ་ཐོས་པ་དང་ཕ་དང་བྲལ་བ་ཙམ་དུ་སེམས་གདུང་བར་གྱུར་ནས་དྲང་སྲོང་དེའི་རྐང་པ་ལ་ཕྱག་བྱས་ཏེ། སྨྲས་པ། བདག་མི་འདོར་བར་གསོལ། གཅིག་ཏུ་ན་ཁྱིམ་གྱི་གནས་ནི་ཉེས་པ་དུ་མས་གང་ལ་དགོན་པའི་གནས་ནི་ཡོན་ཏན་ཕུན་སུམ་ཚོགས་པ་དང་ལྡན་པ་ལགས་སོ་ཞེས་ལན་དུ་མར་བྱས་ཀྱང་ལྡོག་ཏུ་མ་བཏུབ་བོ། །དེར་རི་བོང་གིས་གལ་ཏེ་མི་འགྲོར་མི་རུང་ན་དེ་རིང་ཙམ་དུ་བཞུགས་ལ་སང་གང་དགར་བཞུད་ཅིག་ཅེས་སྨྲས་པས། དྲང་སྲོང་དེས་དུད་འགྲོའི་སྐྱེ་གནས་སུ་སྐྱེས་པ་འདི་དག་ནི་སྡུག་ཅིང་སོག་པ་ལ་སྲེད་པས་ན། འདིས་བདག་དེ་རིང་མགྲོན་དུ་འབོད་པར་ངེས་སོ་སྙམ་སྟེ་དེ་ལྟར་ཁས་བླངས་སོ། །དེ་ནས་ཉིན་པར་གྱི་བྱ་བ་བྱས་ཟིན་ཏེ། དྲོ་ལ་བབ་པ་ན་རི་བོང་དེ་འོངས་ནས་དྲང་སྲོང་ལ་བསྐོར་བ་བྱས་ཏེ་བདག་གིས་ནོངས་པ་གང་མཆིས་བཟོད་པར་མཛོད་ཅིགཅེས་སྨྲས་ནས་ཚམ་ཚོམ་མེད་པར་མེའི་ནང་དུ་མཆོངས་སོ། །དེར་དྲང་སྲོང་དེ་མྱ་ངན་གྱིས་ནོན་ཏེ་མཆི་མ་འབྱིན་བཞིན་བུ་སྡུག་པ་ལ་མས་བྱམས་པ་བཞིན་དུ་མྱུར་བར་བླངས་ནས་བུ་འདི་ཅི་བྱེད་བྱས་པས། རི་བོང་ན་རེ། དྲང་སྲོང་ཆེན་པོ་དགོན་པའི་གནས་ལ་དགའ་བས་བདག་གི་ཤ་གསོལ་ལ་ཞག་གཅིག་གི་བར་དུ་འཚོ་བར་མཛོད་ཅིགནགས་ཁུང་དག་ཏུ་སྐྱེས་པའི་རི་བོང་ལ། །སྲན་སྡེའུ་ཏིལ་དང་འབྲས་རྣམས་ཅང་མ་མཆིས། །བདག་གི་ལུས་འདི་ཞུགས་ལ་སྒྲོལ་མཛོད་ལ། །གསོལ་ཏེ་དེང་ཙམ་དཀའ་ཐུབ་ཚལ་དུ་བཞུགས། །དྲང་སྲོང་གི་ཚིག་དེ་ཐོས་ནས་སྨྲས་པ། དེ་ལྟ་ན་ཁྱོད་དང་དགོན་པ་སྙིང་དུ་སྡུག་པའི་ཕྱིར་འདི་ཉིད་དུ་སྲོག་དོར་ཡང་སླའི་གྲོང་དུ་མི་འགྲོའོ། །དེ་ཐོས་ནས་རི་བོང་བྱང་ཆུབ་སེམས་དཔའ་དེ་དགའ་བར་གྱུར་ཏེ་ནམ་མཁའ་ལ་གྱེན་དུ་བལྟས་ཏེ། བདག་ནི་དགོན་པར་སོང་ནས་ཀྱང༌། །དབེན་པ་ལ་ནི་ཡིད་དགའ་ན། །དེ་ཡི་བདེན་པའི་ཚིག་གིས་ནི། །དབང་ཆེན་ཆར་ནི་འབབ་པར་ཤོག ༑ཅེས་སྨྲས་པའི་མོད་ལ་བྱང་ཆུབ་སེམས་དཔའི་མཐུས་ལྷ་གནས་རྣམས་གཡོ་བར་གྱུར་པས་བརྒྱ་བྱིན་གྱིས་དེའི་རྒྱུ་རྟོགས་པ་ན་དེ་ལྟར་རིགས་ནས་ཆར་ཆེན་པོ་བབས་པས། དཀའ་ཐུབ་ཀྱི་གནས་རྣམས་འབྱོར་པར་གྱུར་ཏོ། །དེ་ནས་དྲང་སྲོང་དེས་དགེ་བའི་བཤེས་གཉེན་རི་བོང་དེ་ལ་བརྟེན་ནས་དེ་ན་གནས་བཞིན་དུ་མངོན་པར་ཤེས་པ་ལྔ་མངོན་དུ་བྱས་ནས༑ རི་བོང་དེ་ལ་སྨྲས་པ། ཁྱེད་ཀྱིས་དཀའ་བ་སྤྱད་པ་དང་བརྩོན་པ་དང་སྙིང་རྗེ་བའི་རང་བཞིན་འདིས་ཅི་ཞིག་བསྒྲུབ་པར་སེམས། དེས་སྨྲས་པ། བདག་འགྲོ་བ་མགོན་མེད་པ་རྣམས་སྒྲོལ་བར་བྱེད་པའི་སངས་རྒྱས་སུ་གྱུར་ཅིགདྲང་སྲོང་གིས། དེའི་ཚེ་བདག་ཀྱང་དྲན་པར་གྱིས་ཤིགརི་བོང་གིས་ཀྱང་དེ་ལྟར་བྱའོ་ཞེས་སྨྲས་སོ། དེའི་དུས་ཀྱི་རི་བོང་དུ་གྱུར་པ་དེ་ནི་ང་ཡིན་ལ། དྲང་སྲོང་ནི་རིགས་ཀྱི་བུ་འདི་ཁོ་ན་ཡིན་ནོ། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། དགེ་བའི་བཤེས་གཉེན་དང༌། དགེ་བའི་གྲོགས་པོ་དང༌༑ དགེ་བའི་རྟེན་དང་གནས་པར་བྱ་ཡི། སྡིག་པའི་བཤེས་གཉེན་དང་སྡིག་པའི་གྲོགས་པོ་དང༌། སྡིག་པའི་རྟེན་དང་གནས་པར་མི་བྱའོ། །ཞེས་བཀའ་སྩལ་པ་ན་ཀུན་དགའ་བོས་གསོལ་པ། བཙུན་པ་བདག་གཅིག་པུ་དབེན་པར་མཆིས་ནས་ནང་དུ་ཡང་དག་འཇོག་ལ་ཞུགས་པ་ན་སེམས་ལ་འདི་ལྟ་བུའི་རྟོག་པ་བྱུང་སྟེ། འདི་ལྟ་སྟེ་དགེ་བའི་བཤེས་གཉེན་དང༌།དགེ་བའི་གྲོགས་པོ་དང༌། དགེ་བའི་རྟེན་འདི་ནི་ཚངས་པར་སྤྱོད་པའི་ཕྱེད་ལགས་ཀྱི། སྡིག་པའི་བཤེས་གཉེན་དང་སྡིག་པའི་གྲོགས་པོ་དང༌། སྡིག་པའི་རྟེན་ནི་དེ་ལྟ་མ་ལགས་སོ་སྙམ་བགྱིད་དོ། །བཀའ་སྩལ་པ། ཀུན་དགའ་བོ་ཁྱོད་དེ་སྐད་མ་ཟེར་ཅིགདེ་ཅིའི་ཕྱིར་ཞེ་ན་འདི་ལྟ་སྟེ་དགེ་བའི་བཤེས་གཉེན་དང་དགེ་བའི་གྲོགས་པོ་དང༌། དགེ་བའི་རྟེན་འདི་ནི་ཚངས་པར་སྤྱོད་པ་རིལ་པོ་དང༌། མ་འདྲེས་པ་དང༌། ཡོངས་སུ་རྫོགས་པ་དང་ཡོངས་སུ་དག་པ་དང༌། ཡོངས་སུ་བྱང་བ་ཡིན་གྱི། སྡིག་པའི་བཤེས་གཉེན་དང༌། སྡིག་པའི་གྲོགས་པོ་དང༌། རྟེན་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན། དགེ་བའི་བཤེས་གཉེན་ལ་བརྟེན་ནས་སེམས་ཅན་སྐྱེ་བའི་ཆོས་ཅན་རྣམས་སྐྱེ་བའི་ཆོས་ཅན་ལས་ཡོངས་སུ་གྲོལ་བར་འགྱུར་བ་དང༌། དེ་བཞིན་དུ། རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུགས་པའི་ཆོས་ཅན་རྣམས་དེ་དག་ལས་ཡོངས་སུ་གྲོལ་བར་འགྱུར་བའི་ཕྱིར་རོ། །དེ་བས་ན་ཁྱོད་ཀྱིས་དེ་ལྟར་བསླབ་པར་བྱའོ་ཞེས་གསུངས། འདིས་ནི་དགེ་བའི་བཤེས་གྲོགས་དང་དབེན་པ་བསྟེན་པའི་ཕན་ཡོན་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་དུ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་ཉིད་ཉིན་རེ་བཞིན་དུ་ནངས་སྔ་བར་ལངས་ཏེ་རྒྱལ་བྱེད་ཀྱི་ཚལ་རང་ཉིད་ཀྱི་ལག་གིས་འཕྱག་པར་བྱེད་པ་ལས། ཉིན་གཅིག་བྲེལ་བ་ཞིག་བྱུང་ནས། ཕྱག་དར་ལུས་པར། བཅོམ་ལྡན་འདས་ཀྱིས་གཞན་དག་ལ་བསོད་ནམས་ཀྱིས་གནས་བསྟན་པའི་ཕྱིར་ཕྱགས་མ་ཕྱག་ཏུ་བསྣམས་ནས་རྒྱལ་བྱེད་ཀྱི་ཚལ་འཕྱག་པར་མཛད་དོ། །དེ་མཐོང་ནས་ཉན་ཐོས་མཆོག་ཟུང་དང༌། འོད་སྲུང༌། ཀུན་དགའ་བོ། ནམ་གྲུ་སོགས་ཉན་ཐོས་ཆེན་པོ་རྣམས་ཀྱིས་ཀྱང་ཕྱག་ནས་འདུ་ཁང་དུ་གཤེགས་པ་ན། བཅོམ་ལྡན་འདས་ཀྱིས་བཀའ་སྩལ་པ་དགེ་སློང་དག་ལྔ་པོ་འདི་དག་ནི་ཕྱག་དར་བྱས་པའི་ཕན་ཡོན་ཏེ་ལྔ་གང་ཞེ་ན། བདག་ཉིད་སེམས་དགའ་བར་འགྱུར་བ་དང༌༑ གཞན་སེམས་དགའ་བར་འགྱུར་བ་དང༌། ལྷ་རྣམས་མགུ་བར་འགྱུར་བ་དང༌། མཛེས་པར་འགྱུར་བའི་དགེ་བའི་རྩ་བ་སོག་པ་དང༌། ལུས་དང་བྲལ་བའི་འོག་ཏུ་བདེ་འགྲོ་མཐོང་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེའོ། །དེ་ནས་མགོན་མེད་ཟས་སྦྱིན་ཕྱོགས་དེར་ཕྱིན་པ་ན་གཏམ་དེ་ཐོས་པས། གང་དུ་བཅོམ་ལྡན་འདས་ཉན་ཐོས་ཆེན་པོ་དག་དང་ཐབས་ཅིག་ཏུ་ཕྱག་དར་མཛད་པ་དེའི་སྟེང་དུ་བདག་གི་རྐང་པས་བརྫིས་ཏེ་ཇི་ལྟར་འགྲོ་བར་བྱ་སྙམ་སྟེ། ངོ་ཚ་ཞིང་གདོང་སྨད་དེ་གནས་དེར་འདུག་པ་ན། བཅོམ་ལྡན་འདས་ཀྱིས་མཁྱེན་བཞིན་དུ་དེའི་རྒྱུ་དྲིས་ནས་བཀའ་སྩལ་པ་ཁྱིམ་བདག་སངས་རྒྱས་བཅོམ་ལྡན་འདས་ནི་ཆོས་ལ་གུས་པ། དགྲ་བཅོམ་པ་རྣམས་ཀྱི་བླ་མ་ནི་ཆོས་ཡིན་པས་ན་སངས་རྒྱས་ཀྱི་བཀའ་ཁ་ཏོན་གྱིས་ལ་ནང་དུ་ཤོག་ཅིག དེ་ནས་མགོན་མེད་ཟས་སྦྱིན་ཚིགས་སུ་བཅད་པ་བརྗོད་ཅིང་བཅོམ་ལྡན་འདས་ཀྱི་དྲུང་དུ་ཕྱིན་ཅིང་ཞབས་ལ་ཕྱག་བྱས་ནས་འཁོད་པ་ལ། བཅོམ་ལྡན་འདས་ཀྱིས་ཆོས་ཀྱི་གཏམ་ཡང་དག་པས་སྤྲོ་བར་མཛད་དོ། །དེར་དགེ་སློང་རྣམས་ཀྱིས།བཙུན་པ་བཅོམ་ལྡན་འདས་ཆོས་ལ་ཞེ་ས་སྐྱེས་ཤིང་གུས་པ་སྐྱེས་ཏེ་ཆོས་ཀྱི་བསྔགས་པ་འབའ་ཞིག་གསུང་པ་ངོ་མཚར་ལགས་སོ། །བཀའ་སྩལ་པ། དགེ་སློང་དག་ད་ལྟར་དེ་བཞིན་གཤེགས་པས་བླ་ན་མེད་པའི་ཡེ་ཤེས་བརྙེས་ཟིན་པའི་སྐབས་སུ་ཆོས་ལ་ཞེ་ས་སྐྱེས་ཤིང་གུས་པ་སྐྱེས་ཏེ། ཆོས་ཀྱི་བསྔགས་པ་འབའ་ཞིག་བརྗོད་པ་འདི་ལྟ་བུ་ལ་ངོ་མཚར་ཅི་ཆེ་སྟེ། སྔོན་ཉོན་མོངས་པ་མ་སྤངས་ཤིང་གནོད་པ་དུ་མའི་གནས་སུ་གྱུར་པའི་སྐབས་ཀྱང༌། ངས་ཆོས་ཀྱི་ཕྱིར་རང་གི་སྲོག་ཡོངས་སུ་གཏོང་བར་བྱས་ཏེ་སྔོན་ཝཱ་རཱ་ཎ་སཱིའི་རྒྱལ་པོ་ཚངས་བྱིན་གྱི་བཙུན་མོ་ལ་བུ་ཆགས་པར་གྱུར་ནས་དེའི་མཐུས་ལེགས་པར་གསུངས་པ་མཉན་འདོད་པར་གྱུར་ནས་རྒྱལ་པོ་ལ་སྦྲན་པས། རྒྱལ་པོས་གསེར་བྱེ་བ་ཐོགས་ཏེ་ཡུལ་ཀུན་ཏུ་ལེགས་པར་གསུངས་པ་ཚོལ་ཀྱང་མ་རྙེད་དོ། །དེ་ནས་ཁྱེའུ་དེ་བཙས་པ་ན་གཟུགས་བཟང་བ་ལྟ་ན་སྡུག་པ་ཞིག་བྱུང་སྟེ་མིང་ལེགས་པར་གསུངས་པ་ཚོལ་བ་ཞེས་བྱ་བར་བཏགས་སོ། །དེ་ཉིད་ཆེར་སྐྱེས་ཏེ་ཕ་ཤི་བའི་འོག་ཏུ་རྒྱལ་པོར་བཅུག་པ་ན། བློན་པོ་དང་ཡུལ་གྱི་གཙོ་བོ་དག་ལེགས་པར་གསུངས་པ་ཚོལ་བར་བསྐོས་ཏེ་འཛམ་བུ་གླིང་ཐམས་ཅད་དུ་གསེར་བྱེ་བ་བསྟན་ཀྱང་མ་རྙེད་ནས་དེ་སེམས་རབ་ཏུ་གདུང་བར་གྱུར་པ་ན། བརྒྱ་བྱིན་ལྷའི་དབང་པོས་མངོན་ཤེས་ཀྱིས་དེའི་དོན་རྟོགས་ནས་ཉམས་སད་པར་བྱ་བའི་ཕྱིར་གནོད་སྦྱིན་མི་སྡུག་པ་ཞིག་ཏུ་སྤྲུལ་ནས་རྒྱལ་པོའི་མདུན་དུ། ལེགས་སྤྱོད་ཆོས་ནི་སྤྱད་པར་བྱ། །ཉེས་པར་སྤྱོད་པ་དེ་མི་བྱ། །འཇིག་རྟེན་འདི་དང་ཕ་རོལ་ཏུ། །ཆོས་སྤྱོད་བདེ་ལ་རྟེན་པར་འགྱུར། །ཞེས་སྨྲས་པས་རྒྱལ་པོ་ཡ་མཚན་དུ་གྱུར་ནས་སྨྲས་པ། གསང་བ་ཚིགས་སུ་བཅད་པ་དེ། །བདག་གི་མཉན་གྱིས་ཡང་གསུངས་ཤིག །གནོད་སྦྱིན་གྱིས། གལ་ཏེ་བདག་གིས་སྨྲས་པ་བཞིན་བྱེད་ན་དེ་བཞིན་དུ་བྱའོ། །རྒྱལ་པོས། བདག་ལ་བཀའ་སྩལ་པ་ཅི་མཆིས། གནོད་སྦྱིན་གྱིས། ཉིན་མཚན་བདུན་གྱི་བར་དུ་མེ་དོང་དུ་སེང་ལྡེང་གི་ཤིང་གིས་མེ་སྦར་ནས། གལ་ཏེ་དེར་མཆོང་བར་བྱེད་ན་དེའི་འོག་ཏུ་ཁྱོད་ལ་ཚིགས་སུ་བཅད་པ་ཡང་བཟླས་པར་བགྱིའོ། །རྒྱལ་པོས་དེ་ཐོས་པས་སེམས་རབ་ཏུ་དགའ་སྟེ་དེ་ལྟར་ཁས་བླངས་ནས། ཡུལ་ཐམས་ཅད་དུ་དྲིལ་བསྒྲགས་ཏེ། དེང་ནས་ཞག་བདུན་རྒྱལ་པོ་ལེགས་པར་གསུངས་པ་མཉན་པའི་ཕྱིར་མེ་དོང་དུ་བདག་ཉིད་མཆོང་བར་ཆད་ཀྱིས། ཁྱེད་ཀྱི་ནང་ནས་གང་རྨད་དུ་བྱུང་བ་མཐོང་བར་འདོད་པ་དེ་དག་འདིར་ཤོག་ཅིག་ཅེས་བྱས་པས་སྐྱེ་བོ་འབུམ་ཕྲག་དུ་མ་འདུས་ཤིང་ནམ་མཁའ་ལ་ལྷ་འབུམ་ཕྲག་དུ་མ་འདུས་ཏེ་འཁོད་པའི་ནང་དུ་གནོད་སྦྱིན་དེ་ནམ་མཁའ་ལ་འཕགས་ནས་བྱང་ཆུབ་སེམས་དཔའ་ལ་སྨྲས་པ། རྒྱལ་པོ་ཆེན་པོ་ཇི་ལྟར་དམ་བཅས་པ་བཞིན་དུ་མཛོད་ཅིགདེར་རྒྱལ་པོས་བུ་ཐུ་བོ་རྒྱལ་སར་དབང་བསྐུར་ནས་སྐྱེ་བོ་རྣམས་ལ་ཉེས་པ་བཤགས་ཤིང་དབུགས་ཕྱུང་ནས་མེད་དོང་གི་དྲུང་དུ་སོང་སྟེ། ང་ནི་ཆོས་ཕྱིར་མེ་འབར་ཉི་མ་ཁྲག་མདོག་འདྲ་བའི་མདག་མེའི་དོང༌། །ཤས་ཆེར་འཇིགས་བྱེད་ནང་དུ་མཆོང་བར་སེམས་ཏེ་སྲོག་ཕྱིར་འཇིགས་པ་མེད། །མེ་དོང་འདི་ནི་བདག་གི་བསོད་ནམས་མཐུ་ཡིས་རྫིང་བུ་རབ་བཟང་བ། །ཙནྡན་འདམ་གྱིས་བསྒོས་པའི་ཆུ་བསིལ་པདྨས་གང་བར་འགྱུར་ཡང་དག །ཅེས་ཚིགས་སུ་བཅད་པ་དེ་སྨྲས་ནས་མེ་དོང་དུ་མཆོངས་པས་དེ་མ་ཐག་པར་མེ་དོང་རྫིང་བུར་གྱུར་ཅིང༌། བརྒྱ་བྱིན་ཡང་ཤིན་ཏུ་ངོ་མཚར་བར་གྱུར་ཏེ་རང་གི་གཟུགས་སུ་བསྒྱུར་ནས། སྔར་གྱི་ཚིགས་བཅད་དེ་ཉིད་སླར་ཡང་སྨྲས་སོ། །དེ་ནས་བྱང་ཆུབ་སེམས་དཔས་ཚིག་བཅད་དེ་བློ་ལ་བཟུང་ནས་གསེར་གྱིས་གླེགས་བམ་ལ་བྲིས་ཏེ་འཛམ་བུ་གླིང་ཀུན་ཏུ་གོ་བར་བྱས་སོ། །དེའི་དུས་ཀྱི་རྒྱལ་པོར་གྱུར་པ་དེ་ནི་ང་ཡིན་ཏེ། དེའི་ཚེ་ཡང་ངས་ལེགས་པར་གསུངས་པ་མཉན་པའི་ཕྱིར་རང་གི་སྲོག་ཡོངས་སུ་བཏང་ན་ད་ལྟར་ལྟ་ཅི་སྨོས། དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། ཆོས་ལ་བཀུར་སྟི་བྱའོ། །བླ་མར་བྱའོ། །རི་མོར་བྱའོ། །མཆོད་པར་བྱའོ། །ཞེས་གསུངས་སོ། །འདིས་ནི་ཆོས་ལ་གུས་པ་བསྐྱེད་དགོས་པ་དང༌། མཆོད་པའི་རས་མ་སོགས་འགོམ་དགོས་བྱུང་ནས་མདོའི་ཚིག་བརྗོད་བཞིན་ཕྱིན་ན་ཉེས་པ་འགོག་པའི་ཁུངས་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་ནས། སྔ་དྲོའི་དུས་ཀྱི་ཚེ་མཉན་ཡོད་དུ་བསོད་སྙོམས་ལ་གཤེགས་པའི་ཚེ། ལམ་སྲང་དུ་བྲམ་ཟེ་ཞིག་གིས་ཡུན་རིང་བརྟགས་ནས་ས་ལ་རི་མོ་བྲིས་ཏེ། ཀྱེ་གཽ་ཏ་མ་བདག་ལ་ཀཱར་ཥ་པ་ཎ་ལྔ་བརྒྱ་ཙམ་མ་སྩལ་གྱི་བར་དུ་རི་མོ་འདི་ལས་མ་འདའ་ཞིག་ཅེས་གསོལ་པས། བཅོམ་ལྡན་འདས་ཀྱིས་ཀྱང་ལས་ཆུད་མི་ཟ་བར་བསྟན་པ་དང༌། མ་བྱིན་ལེན་པ་ལས་བཟློག་པའི་ཕྱིར་དེ་ཉིད་དུ་བཞུགས་སོ། །དེ་ལྟར་བཅོམ་ལྡན་འདས་བྲམ་ཟེས་ལམ་བཀག་པར་ཐོས་ནས་རྒྱལ་པོ་གསལ་རྒྱལ་དང༌། རི་དྭགས་འཛིན་གྱི་མ་ས་ག་དང༌། བཙུན་མོའི་འཁོར་གྱི་བླ་དྲང་སྲོང་སྦྱིན་དང༌། གནའ་མི་དང༌། བརྒྱ་བྱིན་དང༌། ཚངས་པ་སོགས་ལྷ་རྣམས་དང༌། རྣམ་ཐོས་ཀྱི་བུ་ལ་སོགས་པས་རང་རང་གིས་གསེར་དངུལ་སོགས་ཁྱེར་ཏེ་བྲམ་ཟེ་ལ་སྦྱིན་པར་བརྩམས་ཀྱང༌། དེ་དག་ལ་བཅོམ་ལྡན་འདས་ཀྱིས་ཁྱེད་རྣམས་ཀྱིས་སྦྱིན་པར་བྱ་བ་མ་ཡིན་ནོ་གསུངས། དེའི་འོག་ཏུ་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས་གསེར་གྱི་གཞོང་པ་དངུལ་གྱིས་བཀང་པའི་སྟེང་དུ་ཀཱར་ཥ་པ་ཎ་ལྔ་བརྒྱ་བཞག་སྟེ་བཅོམ་ལྡན་འདས་ཀྱིས་སྤྱན་སྔར་ཕྱིན་ཏེ་ཕུལ་བ་ན། བཀའ་སྩལ་པ། ཁྱིམ་བདག་འདི་དག་ནི་ཁྱེད་ཀྱིས་སྦྱིན་པར་བྱ་བ་ཡིན་གྱིས་བྲམ་ཟེ་ལ་བྱིན་ཅིགདེ་ནས་ཁྱིམ་བདག་མགོན་མེད་ཟས་སྦྱིན་གྱིས་གསེར་གྱི་གཞོང་པ་གང་བ་དེ་བྲམ་ཟེ་ལ་བྱིན་ནོ། །དེར་དགེ་སློང་རྣམས་ཐེ་ཚོམ་དུ་གྱུར་ཏེ་དེའི་དོན་གསོལ་ཏེ། བཅོམ་ལྡན་འདས་ཇི་སྲིད་ཅིག་ནས་འདིའི་བུ་ལོན་ཆགས་ལགས་བཀའ་སྩལ་པ། སྔོན་བྱུང་བ་འདས་པའི་དུས་གྲོང་ཁྱེར་ཝཱ་རཱ་ཎ་སཱིའི་རྒྱལ་པོ་ཚངས་སྦྱིན་གྱི་བུ་ཐུ་བོ་རྒྱལ་ཚབ་བྱེད་པ་དེ་དཔྱིད་ཀྱི་དུས་སུ་སྐྱེད་མོས་ཚལ་དུ་སོང་བ་ན། རྒྱལ་བུ་དེའི་གྲོགས་བློན་པོའི་བུ་ཞིག་ཡོད་པ་དེ་དང་རྒྱན་པོ་བ་གཞན་ཞིག་གཉིས་ཆོ་ལོ་རྩེ་བས་བློན་པོའི་བུས་ཀཱར་ཥ་པ་ཎ་ལྔ་བརྒྱ་སྐུག་ཏུ་ཤོར་བ། རྒྱལ་བུས་བློན་པོའི་བུའི་གཉའ་བྱས་ཏེ་མི་དེ་ལ་མ་བྱིན་ནོ། །དེའི་དུས་ཀྱི་རྒྱལ་པོའི་བུར་གྱུར་པ་དེ་ནི་ང་ཉིད་ཡིན་ལ་བློན་པོའི་བུ་ནི་ཁྱིམ་བདག་མགོན་མེད་ཟས་སྦྱིན་དང༌། རྒྱན་པོ་བྱེད་པ་དེ་ནི་བྲམ་ཟེ་འདི་ཁོ་ན་ཡིན་ཏེ། ངས་དེའི་ཚེ་རྒྱལ་པོའི་བུ་ཡིན་སྙམ་ནས་རྒྱན་པོ་བྱེད་པ་དེ་ལ་ཀཱར་ཥ་པ་ཎ་མ་བྱིན་པ་དེས་ང་འཁོར་བ་ན་ལོངས་སྤྱོད་ཀྱིས་ཕོངས་པ་མཐའ་ཡས་པ་མྱོང་བ་ད་ལྟར་སངས་རྒྱས་པ་ན་ཡང་འདིས་བུ་ལོན་བདས་སོ། །དགེ་སློང་དག་དེ་ལྟར་ན་ལས་གཅིག་ཏུ་ངེས་པར་གནག་པ་རྣམས་ནི་རྣམ་པར་སྨིན་པ་ཡང་གཅིག་ཏུ་ངེས་པར་གནག་པར་འགྱུར་རོ། །དེ་བཞིན་དུ་དཀར་བས་དཀར་བ་དང༌། ལས་འདྲེས་མས་ནི་རྣམ་པར་སྨིན་པ་ཡང་འདྲེས་མར་འགྱུར་རོ། །དེ་བས་ན་ལས་གཅིག་ཏུ་ངེས་པར་གནག་པ་དང་འདྲེས་མ་རྣམས་སྤངས་ལ་ལས་གཅིག་ཏུ་ངེས་པར་དཀར་བ་རྣམས་འབའ་ཞིག་ལ་གཏད་པར་བྱའོ། །མ་བྱིན་པ་ལེན་པ་སྤང་བ་ལ་ཡང་འབད་པར་བྱ་སྟེ། ཅི་ནས་དེ་ལྟ་བུའི་ཉེས་པར་མི་འགྱུར་བར་དགེ་སློང་ཁྱེད་ཀྱིས་དེ་ལྟར་བསླབ་པར་བྱའོ་ཞེས་གསུངས་སོ༑ ༑
འདིར་ཀུན་ཏུ་རྒྱུ་རབ་བཟང་གི་སྔོན་གྱི་རབས་རྣམས་འབྱུང་སྟེ་གོང་དུ་བསྟན་པ་དང་ཚུལ་མཐུན་ནོ། །དེ་རྣམས་ཀྱིས་བྱང་ཆུབ་སེམས་དཔའི་སྐྱེས་པའི་རབས་ཀྱང་བསྟན་པ་ཡིན་པས་གུས་པ་བསྐྱེད་ལ་ཡོན་ཏན་གྱི་རྗེས་སུ་སློབ་པར་བྱའོ། །
༈ ཡང་བཅོམ་ལྡན་འདས་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་སོ། །གང་གི་ཚེ་བཅོམ་ལྡན་འདས་བླ་ན་མེད་པའི་ཡེ་ཤེས་བརྙེས་པ་དེའི་ཚེ་ཚེ་དང་ལྡན་པ་ཤཱ་རིའི་བུ་དང་མོའུ་འགལ་གྱི་བུ་གཉིས་ཀྱིས་འདི་ལྟར་དམ་བཅས་ཏེ། སེམས་ཅན་དམྱལ་བ་དང་དུད་འགྲོ་དང་ཡི་དྭགས་རྣམས་ཀྱི་ནང་ནས། སེམས་ཅན་གཅིག་ཙམ་ཡང་ཐར་པར་མ་བྱས་ཀྱི་བར་དུ་ཟན་མི་ཟའོ་ཞེས་བྱས་སོ། །དེ་ནས་ཚེ་དང་ལྡན་པ་དེ་གཉིས་དུས་རེས་འགའ་ནི་དམྱལ་བ་དང༌། རེས་འགའ་ནི་དུད་འགྲོ་དང༌། རེས་འགའ་ནི་ཡི་དྭགས་ཀྱི་ནང་དུ་རྒྱུ་ཞིང་འགྲོ་སྟེ་དེ་གཉིས་ཀྱིས་སེམས་ཅན་གནོད་པ་སྣ་ཚོགས་ཀྱིས་ཉེན་པ་མཐོང་ནས། འཁོར་བཞི་པོ་རྣམས་ལ་བརྗོད་ཅིང་དེས་སྐྱོ་བར་གྱུར་པ་ན་དེ་དང་མཐུན་པའི་ཆོས་བསྟན་པས་ཁྱད་པར་མ་ཐོབ་པ་རྣམས་ཐོབ་པར་འགྱུར་བ་དང༌། གཞན་དག་ཀྱང་དགེ་བའི་རྩ་བ་ལ་བསྐུལ་བར་བྱེད་པ་ལས་ཕྱིས་ཞིག་ན་ཚེ་དང་ལྡན་པ་མོའུ་འགལ་གྱི་བུ་ཡི་དྭགས་ཀྱི་ནང་དུ་རྒྱུ་ཞིང་སོང་བ་ལས། ཡི་དྭགས་ལྟོ་བ་ནི་རི་ཙམ་ལ་ཁ་ནི་ཁབ་མིག་ཙམ་སྟེ། རང་གི་སྐྲས་ཡོགས་པ༑ འབར་ཞིང་རབ་ཏུ་འབར་ལ་ཀུན་ཏུ་རབ་ཏུ་འབར་ཏེ། མེ་ལྕེ་གཅིག་ཏུ་འབར་ནས་འཚིག་ཅིང་ཉམ་ཐག་པའི་སྐད་འབྱིན་ཏེ་སྡུག་བསྔལ་དྲག་པོ་དང་མི་བཟོད་པ་དང་ཚ་བ་དང༌།ཡིད་དུ་མི་འོང་བའི་ཚོར་བ་མྱོང་བ་དང༌། བཤང་གཅི་གར་ཡོད་ཀྱི་སར་འཁོད་པ་ལ་དེ་ཡང་བདེ་བླག་ཏུ་མི་རྙེད་པ་ཞིག་མཐོང་ངོ༌། །དེ་ནས་གནས་བརྟན་དེས་ཡི་དྭགས་དེ་ལ་དྲིས་པ་ཀྱཻ་ཁྱེད་ཀྱི་ལས་ཅི་ཞིག་བྱས་ནས་སྡུག་བསྔལ་དྲག་པོ་དང་མི་བཟད་པ་མྱོང༌། ཡི་དྭགས་ཀྱིས༑ ཉི་མ་ཤར་བ་ན་སྒྲོན་མ་མི་དགོས་ཀྱིས་བཅོམ་ལྡན་འདས་ལ་དོན་འདི་ཞུས་ཤིག་དང༌།དེས་ཁྱོད་ལ་བདག་གི་ལས་ཀྱི་རྣམ་པ་ལུང་སྟོན་པར་འགྱུར་རོ། །དེ་ནས་ཚེ་དང་ལྡན་པ་མོའུ་འགལ་གྱི་བུ་བཅོམ་ལྡན་འདས་ཀྱིས་འཁོར་རྣམ་བཞི་ལ་ཆོས་སྟོན་པའི་སྤྱན་སྔར་ཕྱིན་པ་ན་བཅོམ་ལྡན་འདས་ཀྱིས་མོའུ་འགལ་གྱི་བུ་ཚུར་ཤོག་ཁྱོད་འོངས་པ་ལེགས་སོ། །ཁྱོད་ད་གདོད་ག་ནས་འོང༌། མོའུ་འགལ་གྱི་བུས་སྔར་གྱི་ལོ་རྒྱུས་རྣམས་གསོལ་ཏེ། ལུས་ཆེན་རི་བོ་མཐོན་པོ་འདྲ་བ་ལ། །མཆུ་དང་ལྐོག་མ་སྐམ་ཤིང་ཤིན་ཏུ་སྡུག །རང་གི་སྐྲས་ནི་གདོང་ཡོགས་གཅེར་བུར་མཆིས། །མཆུ་སྒོ་ཕྲ་ཁབ་མིག་འདྲ་རབ་ཏུ་རིད། །དེ་ལྟར་གཅེར་བུ་སྐྲས་ཡོགས་པ། །རུས་པའི་འཁྲུལ་འཁོར་བསྒྲང་བ་བཞིན། །ཐོད་པ་ཐོགས་ཤིང་མི་བཟད་ལ། །ངུ་ཞིང་ཀུན་ཏུ་རྒྱུགས་པར་བགྱིད། །བཀྲེས་པ་དང་ནི་སྐོམ་པ་ཡིས། །དུབ་ཅིང་སྡུག་བསྔལ་དག་གིས་ཉེན། །ཉམ་ཐག་སྐད་ཀྱང་འབྱིན་པར་བགྱིད། །སྡུག་བསྔལ་ཚོར་བ་རབ་ཏུ་མྱོང༌༑ ༑དེ་ཡིས་མི་ཡི་འཇིག་རྟེན་དུ། །རབ་འཇིགས་སྡིག་པ་ཅི་བགྱིས་ན། །དེར་ནི་སྡུག་བསྔལ་འདི་འདྲ་བ། །འཇིགས་སུ་རུང་བ་མྱོང་བར་འགྱུར། །བཅོམ་ལྡན་འདས་ཀྱིས་མོའུ་འགལ་གྱི་བུ་ཡི་དྭགས་དེ་ནི་སྡིག་པའི་ལས་བྱེད་བྱེད་པ་ཡིན་ཏེ། སྔོན་འདས་པའི་དུས་ན་རྒྱལ་པོའི་ཁབ་ཀྱི་གྲོང་ཁྱེར་དུ་ཚོང་དཔོན་ཕྱུག་པོ་རྣམ་ཐོས་ཀྱི་བུའི་ནོར་དང་ལྡན་པ་ཞིག་ལ་བུར་ཤིང་བཙིར་བའི་གནས་གྲ་ལྔ་བརྒྱ་ཡོད་དེ། དེ་དག་ཏུ་བུ་རམ་གྱི་ཤིང་འཚིར་བར་བྱེད་དོ། །དེར་རང་སངས་རྒྱས་ཞིག་རླུང་ནད་ཀྱིས་ཐེབ་སྟེ། དེར་བུར་ཤིང་གི་ཁུུ་བ་སློང་དུ་བྱོན་པས། ཁྱིམ་བདག་དེ་དད་ནས་བུར་ཤིང་འཚིར་བའི་མི་ཞིག་ལ་བུར་ཤིང་གི་ཁུ་བ་ཕུལ་ཅིག་བྱས་སོ། །དེས་གཞན་གྱི་རྫས་ལ་སེར་སྣ་སྐྱེས་ཏེ། འདི་ལ་བུ་རམ་གྱི་ཁུ་བ་བྱིན་ན་ཕྱིས་ཀྱང་འདིར་འོང་བར་འགྱུར་རོ་སྙམ་སྟེ། ངན་སོང་གསུམ་ལ་གཞོལ་བ། མཐོ་རིས་ཀྱི་གནས་གཉིས་བོར་བ། འཕགས་པའི་ལམ་ལ་རྒྱབ་ཀྱིས་ཕྱོགས་པ་དེས། རང་སངས་རྒྱས་དེ་ལ། དགེ་སློང་ལྷུང་བཟེད་ཚུར་བྱིན་ཅིག་དང༌། བུར་ཤིང་གི་ཁུུ་བ་སྦྱིན་ནོ་ཞེས་བྱས་སོ༑ ༑ཉན་ཐོས་ཀྱི་དགྲ་བཅོམ་པ་དང་རང་སངས་རྒྱས་རྣམས་ནི་མ་དགོངས་ཀྱི་བར་དུ་མངོན་ཤེས་མི་འཇུག་པས། དེ་ལ་ཕན་གདགས་པར་དགོངས་ནས་ལྷུང་བཟེད་བྱིན་པ་དང༌། དེས་ཕག་ཏུ་ཁྱེར་ནས་ནང་དུ་གཅིན་གྱིས་བཀང་ཞིང༌། སྟེང་དུ་བུར་ཤིང་གི་ཁུ་བའི་དབུ་བས་བཀབ་ནས་ཕུལ་བས། དེས་ཚོར་ཏེ་ཕོས་ནས་གཤེགས་སོ། །དེའི་དུས་ཀྱི་བུར་ཤིང་གི་ལས་བྱེད་པ་དེ་ནི་ཡི་དྭགས་འདི་ཡིན་ཏེ། ལས་དེའི་རྣམ་པར་སྨིན་པས་འཁོར་བ་ན་སྡུག་བསྔལ་མཐའ་ཡས་པ་མྱོང་བར་གྱུར་ལ་ད་ལྟར་ཡང་ཡི་དྭགས་སུ་གྱུར་ནས་སྡུག་བསྔལ་མི་བཟད་པ་མྱོང་བ་ཡིན་ནོ། །མོའུ་འགལ་གྱི་བུ་དེ་བས་ན་ཅི་ནས་ཡི་དྭགས་དེའི་ཉེས་པ་དེ་ལྟ་བུ་དག་མི་འབྱུང་བར་བྱ་བའི་ཕྱིར་སེར་སྣ་སྤང་བ་ལ་བརྩོན་པར་བྱའོ་གསུངས་སོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མོའུ་འགལ་གྱི་བུ་ཤིང་དྲུང་ཞིག་ཏུ་བཞུགས་པ་ན་ཡི་དྭགས་མོ་ཞིག་གིས་བདག་བཀྲེས་སོ་སྐོམ་མོ་ཞེས་ཉམ་ཐག་གི་སྐད་འབྱིན་པ་གསན་ནས་དེར་གཟིགས་པ་ན། སྨོས་མ་ཐག་པ་ལྟ་བུའི་ཡི་དྭགས་མོ་ཞིག་གཟིགས་ནས༑ གཏམ་དྲིས་པ་ན། དེས་བཅོམ་ལྡན་འདས་ལ་ཞུས་ཤིག་དེ་ནས་མོའུ་འགལ་ཆེན་པོ་བཅོམ་ལྡན་འདས་ཀྱི་སྤྱན་སྔར་ལྷགས་ཏེ་སྔ་མའི་ཚུལ་གྱིས་དོན་དེ་གསོལ་པ་ན། བཅོམ་ལྡན་འདས་ཀྱིས་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། ཝཱ་རཱ་ཎ་སཱིའི་ཁྱིམ་བདག་གཅིག་གི་ཆུང་མ་སེར་སྣ་ཅན་འཇུངས་པ་ཡོ་བྱད་རྣམས་ཀུན་ཏུ་འཛིན་པ། ཁྭ་ལའང་གཏོར་མ་མི་སྟེར་ན་གཞན་དག་ལ་ལྟ་ཅི་སྨོས་ཏེ། དགེ་སྦྱོང་དང་བྲམ་ཟེ་དང་སྡུག་ཅིང་ཕོངས་པ་དང༌། བཀྲེས་པ་དག་མཐོང་ན་སེམས་ཀྱིས་སྡང་བར་བྱེད་དོ། །རེ་ཞིག་ན་དགེ་སློང་བསོད་སྙོམས་པ་ཞིག་ཁྱིམ་དུ་འོངས་པ་ན། ཕྱིས་ཀྱང་འོང་གིས་དོགས་ནས་དེ་ནང་དུ་བོས་ཏེ་སྒོ་བཅད་ནས་སྨྱུང་དུ་བཅུག་གོ །དེ་ལ་མང་དུ་སྤྱོས་ཏེ། དགེ་སློང་ཁྱོད་ལ་བཀུར་སྟི་མ་ཡིན་པ་བྱས་པ་འདི་ཡིན་གྱིས། ཕྱིན་ཆད་ཁྱིམ་འདིར་མ་འོངས་ཤིག་ཅེས་བྱས་སོ། །དེ་ནས་དེ་སེར་སྣ་ཀུན་ཏུ་བརྟེན་ཅིང་བསྒོམས་ཏེ་མང་དུ་བྱས་པ་དེ་ཡི་དྭགས་སུ་སྐྱེས་སྟེ། དེ་ལྟ་བུའི་སྡུག་བསྔལ་ཉམས་སུ་མྱོང་ངོ༌། །དེ་བས་ན་ཉེས་པ་དེ་ལྟར་མི་འོང་བར་བྱ་བའི་ཕྱིར་སེར་སྣ་སྤང་བ་ལ་བརྩོན་པར་བྱའོ་གསུངས།
༈ ཡང་སྟོན་པ་རྒྱལ་པོའི་ཁབ་འོད་མའི་ཚལ་ན་བཞུགས་པའི་ཚེ། འཕགས་པ་མོའུ་འགལ་གྱི་བུ་ཆེན་པོ་ཡི་དྭགས་ཀྱི་ནང་དུ་བྱོན་པ་ན། དེར་ཡི་དྭགས་མོ་སྔར་སྨོས་པ་ལྟ་བུ་ལ་དེས་མཐོང་བ་ཙམ་གྱིས་ཆུ་ཀླུང་དང་ཁྲོན་པ་རྣམས་སྐམ་པར་འགྱུར་བ་དང་གང་གི་ཚེ་ཆར་འབབས་པ་དེའི་ཚེ་དེའི་སྟེང་དུ་མེ་སྟག་འཕྲོ་བའི་མདག་མེའི་ཆར་འབབས་པ་ཞིག་མཐོང་ནས་སྔ་མའི་ཚུལ་གྱིས་བཅོམ་ལྡན་འདས་ལ་གསོལ་པས་བཀའ་སྩལ་པ། སྔོན་སངས་རྒྱས་འོད་སྲུང་གི་དུས་སུ་དགེ་སློང་ཞིག་ལམ་དུ་ཞུགས་པ་དེ་སྐོམ་གྱིས་གདུངས་ཏེ། ཁྲོན་པའི་དྲུང་དུ་སོང་བ་ན་བུ་མོ་ཞིག་བུམ་པ་ཆུས་བཀང་སྟེ་འདུག་པ་ལ། དགེ་སློང་དེས་ཆུ་བསླངས་པས༑ བུ་མོ་དེ་སེར་སྣ་སྐྱེས་ཏེ། དགེ་སློང་བདག་གི་བུམ་པ་འགྲིབ་ཏུ་འོང་གིས་གལ་ཏེ་ཁྱོད་ཤི་ནའང་ཆུ་མི་སྦྱིན་ནོ་ཞེས་སྨྲས་པས། དགེ་སློང་དེ་སྐོམ་གྱིས་གདུང་བཞིན་དུ་རེ་ཐག་ཆད་ནས་སོང་ངོ༌། །དེ་ནས་བུ་མོ་དེས་སེར་སྣ་ཀུན་ཏུ་བརྟེན་ཅིང་བསྒོམས་ཏེ། མང་དུ་བྱས་པ་དེ་ལྟ་བུས་ཤི་ནས་ཡི་དྭགས་སུ་སྐྱེས་ཏེ། དེ་ལྟ་བུའི་སྡུག་བསྔལ་མི་བཟད་པ་མྱོང་ཞིང་འདུག་གོ་གསུངས་སོ། །
༈ ཡང་བཅོམ་ལྡན་འདས་འོད་མའི་ཚལ་ན་བཞུགས་པའི་ཚེ། ཚེ་དང་ལྡན་པ་མོའུ་འགལ་གྱི་བུ་སྔ་དྲོའི་དུས་སུ་རྒྱལ་པོའི་ཁབ་ཏུ་བསོད་སྙོམས་ལ་བྱོན་ནས་ཕྱི་དྲོ་བྱ་རྒོད་ཕུང་པོའི་རི་བོ་ལ་འཛེགས་ཏེ་ཤིང་དྲུང་ཞིག་ན་བཞུགས་པའི་ཚེ། ཡི་དྭགས་མོ་སྔར་སྨོས་པ་ལྟ་བུ་ལ། ལུས་ལ་ཕྱི་སའི་དྲི་བྲོ་ཞིང་ཟས་སུ་ཕྱི་ས་ཟ་ལ་དེ་ཡང་བདེ་བླག་ཏུ་མི་རྙེད་པ་ཞིག་གཟིགས་ནས་དོན་དེ་བཅོམ་ལྡན་འདས་ལ་གསོལ་པ་ན། སྔོན་ཝཱ་རཱ་ཎ་སཱི་ན་རང་སངས་རྒྱས་ཞིག་བཞུགས་པ་དེ་གྲོང་དུ་བསོད་སྙོམས་ལ་གཤེགས་པའི་ཚེ། ཡུལ་དེའི་ཚོང་དཔོན་ཞིག་ལ་བསོད་སྙོམས་བསླངས་པས། དེས་རང་གི་མནའ་མ་ལ་འཕགས་པ་ལ་ཁ་ཟས་མཐུན་པ་ཕུལ་ཅིག་ཅེས་བྱས་པས། མནའ་མ་དེ་སེར་སྣ་སྐྱེས་ནས་སླད་མི་འོང་བའི་ཕྱིར་ལྷུང་བཟེད་བླངས་ནས་ཕྱོགས་གཅིག་{ཅིག}ཏུ་སོང་སྟེ་དེ་ཕྱི་སས་བཀང་ཞིང་སྟེང་དུ་འབྲས་ཆེན་གྱིས་བཀང་སྟེ་རང་སངས་རྒྱས་ལ་ཕུལ་ལོ། །རྒྱུ་དེས་ཚོང་དཔོན་གྱིས་མནའ་མ་དེ་དེ་ཕྱིན་ཆད་རྟག་ཏུ་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་རྣམས་སུ་སྐྱེས་ཏེ་རྟག་ཏུ་ཕྱི་ས་ཟ་བར་གྱུར་ཏོ། །དེ་བས་ན་སེར་སྣ་སྤང་བ་ལ་བརྩོན་པར་བྱ་སྟེ། ཉེས་པ་དེ་ལྟ་བུ་དག་འོང་བར་མི་འགྱུར་བ་ལ་བསླབ་པར་བྱའོ་ཞེས་བཀའ་སྩལ་ཏོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། རྒྱལ་པོའི་ཁབ་ཀྱི་ཕ་རོལ་འོད་མའི་ཚལ་གྱི་ཚུར་རོལ་ན། སྔར་སྨོས་པ་ལྟ་བུའི་ཡི་དྭགས་མོ་ཤིན་ཏུ་མི་སྡུག་ཅིང་སྡུག་བསྔལ་ལ་ཉམ་ཐག་པའི་སྐད་འབྱིན་པ་ལྔ་བརྒྱ་ཙམ་ཁྭ་ཁྱུས་ལྡིང་བ་བཞིན་དུ་ནམ་མཁའ་ལ་འཁོར་ཏེ༑ གང་དུ་ཡང་འདུག་ས་མི་རྙེད་པ་འཕགས་པ་མོའུ་འགལ་བུས་གཟིགས་ནས། དེ་དག་འཕགས་པའི་དྲུང་དུ་འོངས་ཏེ་ཚིག་མཐུན་པར། བཙུན་པ་མོའུ་འགལ་གྱི་བུ་བདག་ཅག་ནི་རྒྱལ་པོའི་ཁབ་ཏུ་ཚོང་དཔོན་ལྔ་བརྒྱར་གྱུར་ཏེ། བདག་ཅག་སེར་སྣ་ཅན་འཇུངས་པ་ཡོ་བྱད་རྣམས་ལ་ཀུན་ཏུ་འཛིན་པར་གྱུར་ནས། བདག་ཉིད་ཀྱིས་ཀྱང་སྦྱིན་པ་མ་བྱིན་ལ་གཞན་དག་སྦྱིན་པ་བྱེད་པ་ལ་ཡང་གེགས་བྱས་སོ། །སྦྱིན་པའི་གནས་རྣམས་ལ་ཡང་ཡི་དྭགས་ཀྱི་ཚིག་ལྟ་བུས་མང་དུ་སྤྱོས་ཏེ་ཁྱེད་ནི་ཡི་དྭགས་སུ་སྐྱེས་པ་བཞིན་དུ་གཞན་གྱི་ཁྱིམ་ཕྱི་ཉུག་པའོ༑ ༑ཞེས་བྱས་སོ། །དེས་ན་བདག་ཅག་ཤི་བའི་འོག་ཏུ་འདི་ལྟ་བུའི་ཡི་དྭགས་སུ་སྐྱེས་སོ༑ ༑བཙུན་པ་མོའུ་འགལ་གྱི་བུ་ཆེན་པོ་དེ་བས་ན་བདག་ཅག་གི་ཉེ་དུ་རྒྱལ་པོའི་ཁབ་ན་གནས་པ་དེ་དག་ལ་བདག་ཅག་གི་ལས་ཀྱི་རྣམ་པ་ཤེས་པར་མཛོད་ལ་དད་པ་དྲིས་ཏེ།སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བཤོས་གསོལ་ནས། བདག་ཅག་གི་སླད་དུ་ཡོན་བསྔོ་བར་ཞུས་ཤིག དེས་བདག་ཅག་ཡི་དྭགས་ཀྱི་སྐྱེ་གནས་ནས་ཐར་ཀྱང་སྲིད་དོ་ཞེས་གསུངས་ཤིག་ཅེས་སྨྲས་སོ། །དེ་ནས་ཚེ་དང་ལྡན་པ་མོའུ་འགལ་གྱི་བུས་དེ་དག་གི་ཉེ་དུ་རྣམས་ལ་གཏམ་སྨྲས་ཏེ། ཕྱི་ཉིན་དེར་སངས་རྒྱས་འཁོར་དང་བཅས་པ་སྤྱན་འདྲེན་པར་བྱས་ནས། ཡི་དྭགས་དེ་རྣམས་ལ། སང་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་བཤོས་ལ་སྤྱན་དྲངས་ཀྱིས་ཁྱེད་ཀྱང་དེར་ཤོག་ཅིག་བྱས་སོ། །དེ་དག་གི་ཉེ་དུ་རྣམས་ལའང༌། ཁྱེད་ཀྱང་ཤོག་དང་ཉེ་དུའི་མཆོད་སྟོན་བྱེད་པ་དེར་ཡི་དྭགས་དེ་རྣམས་ཀྱང་མཐོང་བར་འགྱུར་རོ་ཞེས་བྱས་སོ། །དེ་ནས་ཚེ་དང་ལྡན་པ་མོའུ་འགལ་གྱི་བུ་ཉིད་མཆོད་སྟོན་གྱི་ཞལ་ཏ་བྱེད་པ་ལ་ཞུགས་ནས་ནངས་པར་གྱི་གདུགས་ཚོད་ལ་བབ་པ་ན་ཡི་དྭགས་དེ་རྣམས་མི་སྣང་ནས་མཐར་མངོན་ཤེས་ཀྱི་རྩལ་ཅི་ཡོད་ཀྱིས་བལྟས་ཀྱང་མ་མཐོང་ངོ༌། །དེ་བཅོམ་ལྡན་འདས་ལ་གསོལ་པ་ན་བཀའ་སྩལ་པ་ཁྱོད་མི་དགར་མ་བྱེད་ཅིག ཉན་ཐོས་དང་རང་སངས་རྒྱས་ཐམས་ཅད་ཀྱི་ས་ལས་འདས་པའི་འཇིག་རྟེན་གྱི་ཁམས་ཚད་མེད་པ་དག་ཡོད་དེ་དེ་དག་ཏུ་ལས་རླུང་གིས་འཕངས་མོད་ཀྱིས། འོན་ཀྱང་དེ་བཞིན་གཤེགས་པའི་སྟོབས་ལ་ལྟོས་ཤིགཐམས་ཅད་མཁྱེན་པའི་ཡེ་ཤེས་གཟིགས་པ་མངོན་པར་བྱའོ། །དེ་བཞིན་གཤེགས་པའི་རྫུ་འཕྲུལ་གྱིས་རྣམ་པར་འཕྲུལ་བ་ཡང་བསྟན་གྱིས་གཎྜི་རྡུངས་ཤིག དེ་ནས་གཎྜི་བརྡུངས་པ་དང་དགེ་སློང་གི་དགེ་འདུན་ཐམས་ཅད་ཀྱང་འདུས། ཡི་དྭགས་ཀྱི་ཉེ་དུ་རྣམས་དང་ཡི་དྭགས་མཐོང་བར་འདོད་པའི་སེམས་ཅན་གཞན་དག་ཀྱང་ལྟད་མོ་ལ་ལྷགས་ཏེ་འདུས་སོ། །དེ་ནས་བཅོམ་ལྡན་འདས་ཀྱིས་ཅི་ནས་ཡི་དྭགས་རྣམས་ཀྱིས་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་བཤོས་གསོལ་བ་མཐོང་བར་འགྱུར་བ་དང་བདག་ཅག་གི་ཕྱིར་ཉེ་དུ་རྣམས་ཀྱིས་སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་བཤོས་གསོལ་ཞིང་འཁོད་དེ་སྙམ་དུ་དྲན་པ་རྙེད་པར་འགྱུར་བ་དེ་ལྟ་བུའི་རྫུ་འཕྲུལ་བསྟན་ཏོ། །དེ་ནས་ཡོན་གྱི་རབས་གསུངས་པ། སྦྱིན་པ་འདི་ཡི་བསོད་ནམས་གང༌། །དེ་ནི་ཡི་དྭགས་ཕྱི་བཞིན་སོང༌། །ཡི་དྭགས་འཇིག་རྟེན་རབ་འཇིགས་ལས། །དེ་དག་མྱུར་དུ་ཐར་གྱུར་ཅིག །ཅེས་བསྔོ་བར་མཛད་ཅིང༌། གཞི་དེ་ལ་བརྟེན་ནས་དེ་དང་མཐུན་པའི་ཆོས་བསྟན་པས། སྲོག་ཆགས་འབུམ་ཕྲག་དུ་མ་སེར་སྣའི་དྲི་མ་སྤངས་ཏེ་བདེན་པ་མཐོང་བར་གྱུར་ཏོ། །ཡི་དྭགས་དེ་རྣམས་བཅོམ་ལྡན་འདས་ལ་སེམས་དགའ་བར་གྱུར་ཏེ་ཤི་འཕོས་ནས་སུམ་ཅུ་རྩ་གསུམ་གྱི་ལྷའི་ཡུལ་དུ་སྐྱེས་ཏེ་གནས་གསུམ་ལ་བརྟགས་ནས་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ཏེ་ཆོས་མཉན་ནས་བདེན་པ་མཐོང་སྟེ་ཕྱིར་ལྷ་ཡུལ་དུ་སོང་ངོ༌། །དེར་བཅོམ་ལྡན་འདས་ཀྱིས་ཚེ་དང་ལྡན་པ་མོའུ་འགལ་གྱི་བུ་ལ་བཀའ་སྩལ་པ། ཁྱོད་ཀྱི་ཡི་དྭགས་མང་པོ་དག་ལྷའི་ནང་དུ་བཀོད་ནས། དེ་དག་ཀྱང་མདང་སུམ་ངའི་ཐད་དུ་འོངས་ཏེ། དེ་དག་ལ་ངས་ཆོས་བསྟན་ནས་དེ་དག་གིས་རྙེད་པར་བྱ་བ་རྙེད་དེ་མཐོང་བར་འགྱུར་བ་རྙེད་ནས་དོང་བ་དེ་ནི། ཁྱོད་ཀྱིས་ཞལ་ཏ་བྱས་པ་འབྲས་བུ་ཡོད་པར་གྱུར་ཏེ་ལེགས་སོ་ལེགས་སོ། །དེ་ནས་དེ་མོའུ་འགལ་ཆེན་པོས་ཉེ་དུ་རྣམས་ལ་གོ་བར་བྱས་པས་མཆོག་ཏུ་ཡ་མཚན་དུ་གྱུར་ཏེ་བཅོམ་ལྡན་འདས་ལ་བཀུར་སྟི་བྱས་སོ། །
༈ ཡང་སྟོན་པ་འོད་མའི་ཚལ་ན་བཞུགས་པའི་ཚེ། རྒྱལ་པོའི་ཁབ་ཀྱི་གྲོང་ཁྱེར་ན་ཚོང་དཔོན་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་འགྲན་པ་ཞིག་གིས་ཆུང་མ་ལ། རྒྱུ་སྐར་ཆུ་སྨད་ལ་བབ་པའི་རེས་ཤིག་ན་ཁྱེའུ་ཞིག་བཙས་པ་ལ་མིང་ཆུ་སྨད་ཅེས་བཏགས་སོ། །དེ་ཆེར་སྐྱེས་ནས་ཕ་ཤི་བའི་འོག་ཏུ་ཁྱིམ་གྱི་བདག་པོར་གྱུར་ནས་ཉོ་འཚོང་གིས་འཚོ་བར་བྱེད་ཅིང༌། ཉིན་རེ་བཞིན་སངས་རྒྱས་ཀྱི་སྤྱན་སྔར་འགྲོ་ཞིང་ཆོས་ཉན་པས་དད་པར་གྱུར་ཏེ༑ རབ་ཏུ་བྱུང་བར་འདོད་པ་ན། མ་དེས་བདག་མ་ཤིའི་བར་དུ་རབ་ཏུ་མ་བྱུང་ཞིག དེའི་འོག་ཏུ་ཅི་དགའ་བར་བྱོས་ཤིགདེ་ནས་དེས་ཀྱང་མ་ཡི་ངག་ཉན་ཏེ་ཅི་སྙེད་པ་ཐམས་ཅད་མ་ལ་བྱིན་ཏེ། ཡུམ་འདིས་དགེ་སྦྱོང་དང་བྲམ་ཟེ་དང་སྡུག་ཅིང་ཕོངས་པ་དང་བཀྲེན་པ་རྣམས་ལ་སྦྱིན་པ་དག་གྱིས་ཤིག་ཅེས་བྱས་སོ། །དེའི་མ་དེ་ནི་བརྐམ་ཆགས་ཅན་འཇུངས་པ་ཡོ་བྱད་རྣམས་ཀུན་ཏུ་འཛིན་པ་ཞིག་སྟེ་ཀཱརྵ་པ་ཎ་དེ་དག་སྦས་ཏེ། དགེ་སློང་དང་བྲམ་ཟེ་གང་དག་ཟས་འདོད་དེ་ཁྱིམ་དེར་འོངས་པ་དེ་དག་ལ་ཁྱེད་ནི་ཡི་དྭགས་སུ་སྐྱེས་པ་བཞིན་དུ་ཁྱིམ་ཕྱི་ཉུག་ཅིང་སློང་ངོ་ཞེས་ཟེར་རོ། །བུ་དེ་ལ་ཡང་སླུ་བར་བྱེད་དེ། བདག་གིས་ཉིན་གཅིག་བཞིན་དུ་དགེ་སློང་འདི་སྙེད་ཅིག་ལ་ཟན་བྱིན་ནོ་ཞེསཟེར་རོ། །ཕྱིས་རེ་ཞིག་ན་ཤི་སྟེ་ཡི་དྭགས་སུ་སྐྱེས་ཤིང་བུ་ཆུ་སྨད་ནི་མ་དང་བྲལ་བའི་མྱ་ངན་གྱིས་ནོན་ཏེ་སྦྱིན་པ་དག་བྱིན་བསོད་ནམས་དག་བྱས་ནས་ཁྱིམ་གྱི་འཁོར་བཏང་སྟེ་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་ནས་བརྩོན་པས་རིམ་གྱིས་དགྲ་བཅོམ་པའི་གོ་འཕང་ཐོབ་བོ། །དེ་ནས་དེ་ཕྱིས་ཞིག་ན་ཆུ་ཀླུང་གང་གའི་འགྲམ་དུ་ལོ་མའི་སྤྱིལ་པོ་བྱས་ཏེ་གནས་པ་ན། དེའི་མ་ཡི་དྭགས་སུ་སྐྱེས་པ་དེ་འོངས་ནས་སྨྲས་པ། བུ་གཅིག་གང་ལས་བཙས་པ་ཡི། །བྱམས་པའི་མ་ནི་བདག་ཡིན་ཏེ། །ཟས་དང་སྐོམ་དང་བྲལ་བ་ཡི། །ཡི་དྭགས་རྣམས་ཀྱི་ནང་དུ་སྐྱེས། །བདག་ནི་ཤི་བའི་དུས་འདས་ནས། །ལོ་གྲངས་ཉི་ཤུ་ལྔ་ལོན་ཏེ། །ཆུ་ཡི་བག་ཀྱང་མ་མཐོང་ན༑ ༑ཁ་ཟས་ལྟ་ཞིག་ག་ལ་མཐོང༌། །འབྲས་བུར་ལྡན་པའི་ཤིང་རྣམས་ནི། །དྲུང་སོང་དེ་དག་འབྲས་མེད་འགྱུར། །གང་བའི་མཚོ་འགྲམ་བདག་སོང་ཡང༌། །དེ་དག་ཀྱང་ནི་སྐམ་པར་འགྱུར། །བཙུན་པའི་ཤིང་དྲུང་བདེ་བ་ལགས། །ཁྱོད་ཀྱི་སྣོད་ནང་ཆུ་ཡང་བསིལ། །བཀྲེན་པ་དག་ལ་ཐུགས་རྗེ་སྐྱེད། །སྐོམ་གྱིས་གདུངས་ཀྱིས་ཆབ་སྩོལ་ཅིག །དེ་ནས་ཆུ་སྨད་ཀྱིས་མ་ལ་སྨྲས་པ། ཡུམ་ཁྱོད་མིར་གྱུར་པའི་ཚེ་བདག་གི་སྦྱིན་པ་དག་སྦྱིན་ཞིང་བསོད་ནམས་དག་བྱེད་དུ་མ་བཅུག་གམ། ཡི་དྭགས་མོས་སྨྲས་པ། བུ་གཅིག་བདག་ནི་སེར་སྣས་ནོན་པས་སྦྱིན་པ་དག་ཀྱང་མ་བྱིན་བསོད་ནམས་དག་ཀྱང་མ་བྱས་སྟེ་ནོར་རྙེད་པ་དེ་དག་སྡིག་པའི་སེམས་ཀྱིས་དོང་དུ་སྦས་སོ། །བུ་གཅིག་དེ་བས་ན་བདག་གི་ཕྱིར་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བཤོས་གསོལ་ནས་ཡོན་གྱི་རབ་འདོན་པར་གསོལ་ཅིགདེས་བདག་ཡི་དྭགས་ཀྱི་སྐྱེ་གནས་ནས་ཐར་པ་ཡང་སྲིད་དོ། །ཆུ་སྨད་ཀྱིས་དེ་ལྟར་བགྱི་ཡིས་ཁྱོད་ཀྱང་གྲལ་དཔོན་གྱི་མདུན་དུ་འདུག་ཅིགཡི་དྭགས་མོས། བདག་ནི་གཅེར་བུར་འདུག་པས་ངོ་ཚ་སྟེ་མི་ནུས་སོ། །ཆུ་སྨད་ཀྱིས། ཡུམ་ཁྱོད་སྡིག་པ་བྱེད་པའི་ཚེ་ངོ་མི་ཚ་ན། ད་ལྟ་འབྲས་བུ་མྱོང་བའི་ཚེ་ཅིའི་ཕྱིར་ངོ་ཚ། ཡི་དྭགས་མོས་འོ་ན་དེ་བཞིན་དུ་འོང་བར་བྱའོ། །དེ་ནས་ཆུ་སྨད་ཀྱིས་ཉེ་དུ་རྣམས་ལ་བསྐུལ་ནས། དེའི་ཕྱི་ཉིན་དུ་སངས་རྒྱས་འཁོར་དང་བཅས་པ་བཤོས་ལ་སྤྱན་དྲངས་ནས། གདུགས་ཚོད་ལ་བབ་པ་ན་སངས་རྒྱས་ལ་སོགས་པ་དགེ་སློང་གི་དགེ་འདུན་དག་ཀྱང་འདུས། ཡི་དྭགས་མོ་ཡང་གྲལ་དཔོན་གྱི་མདུན་དུ་འདུག་སྟེ། སྲོག་ཆགས་འབུམ་ཕྲག་དུ་མ་འདུས་པ་རྣམས་ཀྱིས་ཡི་དྭགས་མོ་དེ་མཐོང་ངོ༌། །དེ་དག་གིས་དེའི་ལུས་མི་སྡུག་པ་མཐོང་ནས་ཤིན་ཏུ་སྐྱོ་བ་སྐྱེས་ཏེ་སངས་རྒྱས་ལ་སེམས་དགའ་བར་གྱུར་ཏོ། །དེ་ནས་ཚེ་དང་ལྡན་པ་ཆུ་སྨད་ཀྱིས་སངས་རྒྱས་འཁོར་དང་བཅས་པ་ཞལ་ཟས་བཟང་པོས་ཚིམས་པར་བྱས་ནས་ཡི་དྭགས་མོའི་ཆེད་དུ་ཡོན་བསྔོ་བར་གསོལ་པ་བཏབ་པས། བཅོམ་ལྡན་འདས་ཀྱིས་ཀྱང་གོང་དུ་བསྟན་པའི་ཚིགས་བཞི་པོ་དེ་གསུངས་ནས་ཡོན་བསྔོ་བར་མཛད་ཅིང༌། གཞི་དེ་ལ་བརྟེན་ནས་མཐུན་པའི་ཆོས་བསྟན་པས་སྲོག་ཆགས་འབུམ་ཕྲག་དུ་མས་ཐོས་ནས་བདེན་པ་མཐོང་བར་གྱུར་ཏོ། །ཡི་དྭགས་མོ་དེ་ཡང་སེམས་དགའ་བར་གྱུར་ཏེ་ཤི་ནས་ཡི་དྭགས་རྫུ་འཕྲུལ་ཆེན་མོར་སྐྱེས་སོ༑ ༑དེར་ཆུ་སྨད་ཀྱིས་སྨྲས་པ། ཡུམ་ད་ནི་མཐུ་ཡོད་ཀྱིས་སྦྱིན་པ་ཡོངས་སུ་གཏོང་བར་གྱིས་ཤིགདེར་སྨྲས་པ། བུ་གཅིག་བདག་ནི་སྦྱིན་པ་ལ་དགའ་བ་མེད་དེ་མི་ནུས་སོ། །དེར་ཆུ་སྨད་ཀྱིས། ཆགས་པའི་མུན་པས་མིག་ནི་རབ་བསྒྲིབས་ཏེ། །ཁྱོད་ཀྱིས་ཡི་དྭགས་འཇིག་རྟེན་བསྒྲུབས་པ་ཡི། །ཁྱོད་ཀྱིས་རུས་བུ་ཆེན་པོ་ཤ་མེད་པ། །རུས་པ་པགས་པ་སྐྱི་རྣམས་ད་དུང་འདུག །ཅེས་སྤྱོས་ཏེ་ལན་མང་དུ་སྨྲས་པས། དེའི་འོག་ཏུ་དེ་ལས་རས་ཟུང་ཅིག་ཐོབ་བོ༑ ༑དེ་ཆུ་སྨད་ཀྱིས་དགེ་འདུན་ལ་ཕུལ་ཞིང༌། དེ་ལས་དགེ་སློང་ཞིག་གིས་ཉོས་ནས་གོས་ཀྱི་གདང་ལ་བཞག་པ་ན། ཡི་དྭགས་མོ་དེ་མཚན་མོ་འོངས་ནས་ཕྱིར་བརྐུས་སོ། །དེ་ནས་དགེ་སློང་དེས་ཆུ་སྨད་ལ་བསྙད་ནས་ཆུ་སྨད་ཀྱིས་ཡི་དྭགས་མོ་ལ་སྤྱོས་ནས་ཕྱིར་བཀུག་སྟེ་བྱིན་ནོ། །དེ་བཞིན་དུ་ལན་གསུམ་གྱི་བར་དུ་ཕྱིར་བརྐུས་པ་ཚུར་བཀུག་པའི་འོག་ཏུ་དགེ་སློང་དེས་ཀྱང་རས་དེ་གཤགས་ནས་ཕྱོགས་བཞིའི་དགེ་སློང་གི་དགེ་འདུན་གྱི་སྟན་ལ་གླན་པས་དེ་ཕྱིན་ཆད་མ་བརྐུས་སོ། །དེ་བས་ན་སེམས་ཅན་རྣམས་ལ་སེར་སྣས་དེ་ལྟར་མཐོ་འཚམ་པར་བྱེད་པ་མཐོང་ནས། ཅིས་ཀྱང་ཡི་དྭགས་མོ་དེའི་ཉེས་པ་དེ་ལྟ་བུ་མི་འབྱུང་བའི་ཕྱིར་སེར་སྣ་སྤང་བ་ལ་བརྩོན་པར་བྱའོ་གསུངས། འདི་གཉིས་ཀྱིས་སེར་སྣའི་ཉེས་དམིགས་དང་གཤིན་པོ་སོགས་ཀྱི་ཕྱིར་ཤུལ་གྱི་ཉེ་དུ་རྣམས་ཀྱིས་དགེ་རྩ་བགྱིས་ཤིང་བསྔོས་པའི་ཕན་ཡོན་གྱི་ཁུངས་ཀྱང་བསྟན་ཏོ། །
འདིར་ཚེ་དང་ལྡན་པ་དགའ་བྱེད་ཀྱིས་ཡི་དྭགས་མོ་དམུས་ལོང་གཟིགས་པའི་ལོ་རྒྱུས་འབྱུང་སྟེ་གོང་གི་ལས་བརྒྱ་པའི་སྐབས་དང་ཕྱོགས་འདྲའོ། །
༈ ཡང་སྟོན་པ་རྒྱལ་བྱེད་ཀྱི་ཚལ་དུ་བཞུགས་པའི་ཚེ། མཉན་ཡོད་ཀྱི་ཚོང་དཔོན་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་ཡོད་པ་དེ་རྒྱལ་བྱེད་ཀྱི་ཚལ་དུ་སོང་ནས། བཅོམ་ལྡན་འདས་ལས་འཁོར་བ་ལས་སྐྱོ་བར་འགྱུར་བའི་ཆོས་ཐོས་པས། དེ་རབ་ཏུ་བྱུང་བས་ཀུན་ལ་གྲགས་པ་དང་བསོད་ནམས་ཆེན་པོ་དང་ལྡན་པར་གྱུར་ཏེ། གོས་དང༌། ཟས་དང༌།མལ་ཆ་དང༌། སྟན་དང༌། ནད་གསོས་དང༌། སྨན་ཟོང་རྣམས་རྙེད་པར་གྱུར་ཏོ། །དེས་རྙེད་དོ་ཅོག་རང་གིས་གསོག་པར་བྱས་ཏེ་དགེ་སློང་རྣམས་ལ་བགོ་བཤའ་མ་བྱས་ཤིང་རང་གི་ཡོ་བྱད་ལ་ལྷག་པར་ཞེན་བཞིན་དུ་ཤི་ནས་རང་གི་གནས་ཁང་དུ་ཡི་དྭགས་སུ་སྐྱེས་སོ། །དེ་ནས་དེའི་ཚངས་པ་མཚུངས་པར་སྤྱོད་པ་རྣམས་ཀྱིས་གཎྜི་མཇུག་མེད་པ་བརྡུངས་ནས་ཕུང་པོ་ཕྱིར་ཕྱུང་ངོ༌། །དེ་ནས་དེའི་རུས་བུ་ལ་རུས་པའི་མཆོད་པ་བྱས་ནས་ཕྱིར་གཙུག་ལག་ཁང་དུ་ལྷགས་ནས་གནས་ཁང་གི་སྒོ་ཕྱེ་སྟེ་ཆོས་གོས་དང་ལྷུང་བཟེད་དགེ་འདུན་གྱི་སྤྱན་སྔར་འབྲིམ་པ་ལ་ཞུགས་པ་ན། དེར་ཡི་དྭགས་རྐང་ལག་དང་མིག་མི་སྡུག་ལ་ལུས་མཆོག་ཏུ་འཇིགས་པ་ཞིག་ཆོས་གོས་དང་ལྷུང་བཟེད་དེ་འཛིན་ཅིང་འདུག་པ་མཐོང་ངོ། །དེ་མཐོང་བ་དང་དགེ་སློང་རྣམས་མི་དགའ་བར་གྱུར་ཏེ། བཅོམ་ལྡན་འདས་ལ་གསོལ་བ་དང༌། བཅོམ་ལྡན་འདས་ཀྱིས་དེ་ལ་ཕན་གདགས་པ་དང་སློབ་མའི་ཚོགས་རྣམས་སྐྱོ་བ་བསྐྱེད་པ་དང་སེར་སྣའི་རྣམ་པར་སྨིན་པ་མི་སྡུག་པ་ཡང་དག་པར་བསྟན་པའི་ཕྱིར་དགེ་སློང་གི་འཁོར་གྱིས་བསྐོར་ནས་དེར་གཤེགས་པས། ཡི་དྭགས་དེས་དེ་ལྟར་གཤེགས་པ་མཐོང་ནས་བཅོམ་ལྡན་འདས་ལ་སེམས་དགའ་བ་སྐྱེས་ཤིང་རང་ཉིད་ངོ་ཚ་བར་ཡང་གྱུར་ཏོ། །དེར་བཅོམ་ལྡན་འདས་ཀྱིས་བཀའ་སྩལ་པ། བཞིན་བཟང་ཁྱོད་ཉིད་ཀྱིས་བདག་ཉིད་ཕུང་བའི་ཕྱིར་ཆོས་གོས་དང་ལྷུང་བཟེད་འདི་བསྒྲུབས་ཏེ། དེས་ན་ཡི་དྭགས་སུ་སྐྱེས་པ་ཡིན་གྱིས། དེ་ཡང་ང་ལ་སེམས་དགའ་བར་གྱིས་ལ་ཡོ་བྱད་འདི་ལ་ཡང་སེམས་མ་ཆགས་པར་བྱོས་དང་ལེགས་སོ། །འདི་ནས་ཤི་འཕོས་ནས་ཀྱང་སེམས་ཅན་དམྱལ་བ་ཆེན་པོར་སྐྱེས་ཏ་རེ། དེ་ནས་ཡི་དྭགས་དེས་ཆོས་གོས་དང་ལྷུང་བཟེད་དགེ་འདུན་ལ་ཕུལ་ནས། བཅོམ་ལྡན་འདས་ཀྱིས་ཞབས་ལ་ཕྱག་བྱས་ནས་ཉེས་པ་བཤགས་སོ། །དེ་ནས་བཅོམ་ལྡན་འདས་ཀྱིས་ཡི་དྭགས་ཀྱི་ཕྱིར་ཡོན་བསྔོ་བར་མཛད་དོ། །དེ་ནས་ཡི་དྭགས་དེ་བཅོམ་ལྡན་འདས་ལ་སེམས་དགའ་བཞིན་དུ་ཚེ་འཕོས་ཏེ་ཡི་དྭགས་རྫུ་འཕྲུལ་ཆེན་པོར་སྐྱེས་པ་དེ་ཉིད་རྒྱན་ཐམས་ཅད་ཀྱིས་བརྒྱན་ཅིང་ལུས་ལ་སྤོས་ཀྱིས་བྱུགས་ཏེ། ལྷའི་མེ་ཏོག་སྣ་ཚོགས་པས་ཐུུ་བ་བཀང་ནས། དེའི་མཚན་མོ་འོངས་ཏེ་འོད་མའི་ཚལ་ཀྱིས་ཁོ་ར་ཁོར་ཡུག་ཐམས་ཅད་འོད་ཆེན་པོས་སྣང་བར་བྱས་ཤིང༌། བཅོམ་ལྡན་འདས་ཀྱི་སྐུ་ལ་མེ་ཏོག་སྣ་ཚོགས་པས་གཏོར་ཏེ་ཆོས་ཉན་ནས་སེམས་ལ་དགའ་བ་ཆེན་པོ་སྐྱེས་ཏེ་སོང་ངོ༌། །དེར་དགེ་སློང་སྲོད་དང་ཐོ་རངས་མི་ཉལ་བར་བརྩོན་འགྲུས་རྩོམ་པ་རྣམས་ཀྱིས་འོད་ཀྱི་སྣང་བ་དེ་མཐོང་ནས་ཕྱིར་ནངས་བཅོམ་ལྡན་འདས་ལ་མདང་སུམ་མི་མཇེད་ཀྱི་བདག་པོ་ཚངས་པའམ་བརྒྱ་བྱིན་ནམ་རྒྱལ་པོ་ཆེན་པོ་བཞི་སུ་ཞིག་བཅོམ་ལྡན་འདས་ལ་བལྟ་བའི་ཕྱིར་མཆིས་ལགས། བཅོམ་ལྡན་འདས་ཀྱིས་དགེ་སློང་དག་མི་མཇེད་ཀྱི་བདག་པོ་སོགས་འོང་བ་མ་ཡིན། ཡི་དྭགས་དེ་ཤི་ནས་ཡི་དྭགས་རྫུ་འཕྲུལ་ཆེན་པོར་སྐྱེས་ཏེ་དེ་མདང་{མདངས}སུམ་འོངས་ནས་ངས་དེ་ལ་ཆོས་བསྟན་པས་དེ་དགའ་བ་སྐྱེས་ནས་སོང་ངོ༌། །དགེ་སློང་དག་དེ་བས་ན་ཅི་ནས་ཚོང་དཔོན་ལས་ཡི་དྭགས་སུ་གྱུར་པ་དེའི་ཉེས་པ་དེ་ལྟ་བུ་འབྱུང་བར་མི་འགྱུར་བར་སེར་སྣ་སྤང་བ་ལ་བརྩོན་པར་བྱ་སྟེ་དེ་ལྟར་བསླབ་པར་བྱའོ་ཞེས་བཀའ་སྩལ་ཏོ། །
༈ ཡང་སྟོན་པ་འོད་མའི་ཚལ་དུ་བཞུགས་པའི་ཚེ། ཚེ་དང་ལྡན་པ་འདམ་བུ་སྦྱིན་ཡི་དྭགས་ཀྱི་ཡུལ་དུ་བྱོན་པ་ན། ཡི་དྭགས་མོ་གཤིན་རྗེའི་སྲིང་མོ་འདྲ་བ་ལ་ལུས་ཁྲག་གིས་བསྒོས་པ། དུར་ཁྲོད་ན་འདུག་བཞིན་དུ་ཀེང་རུས་ཀྱིས་བསྐོར་བ་ཉིན་མཚན་དུ་བུ་ལྔ་ལྔ་འབྱུང་ཞིང་དེ་དག་ལ་བྱམས་བཞིན་དུ་བཀྲེས་པས་ཉེན་ནས་ཟོས་ཀྱང་མ་འགྲངས་ཏེ་སྡུག་བསྔལ་བར་མཐོང་ནས་བཅོམ་ལྡན་འདས་ལ་གསོལ་ནས། དེའི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས་སྔོན་གྲོང་ཁྱེར་ཝཱ་རཱ་ཎ་སཱི་ན་ཚོང་དཔོན་ཕྱུག་པོ་རྣམ་ཐོས་ཀྱི་བུའི་ནོར་དང་ལྡན་པ་ཞིག་ལ་ཆུང་མ་ཆེ་ཆུང་གཉིས་ཡོད་པ་ལས། བུ་མེད་ནས་རབ་ཏུ་གདུང་བར་གྱུར་པ་ན་ཕྱིས་ཞིག་ནས་ཆུང་མ་གཞོན་པ་དེ་ལ་བུ་ཆགས་པར་གྱུར་བས། ཚོང་དཔོན་དེས་དེ་ལ་ལྷག་པར་བྱམས་ཤིང་བཀུར་སྟི་ཆེན་པོ་བྱེད་པར་གྱུར་པས། ཆུང་མ་རྒན་པ་དེས་ཕྲག་དོག་བྱས་ནས་དེ་ལ་མངལ་བཤིག་པའི་སྨན་བླུད་པས་དེའི་བུ་འཕྱིལ་བར་གྱུར་པ་ན་དེས་ཀྱང་ཤེས་ཏེ་ཉེ་དུ་རྣམས་བསགས་ནས་དེའི་གཏམ་བསྒྲགས་པས། རྒན་པ་དེས་དེ་དག་གི་མདུན་དུ་མནའ་བོར་ཏེ། གལ་ཏེ་བདག་གི་ཁྱོད་ལ་མངལ་རླུག་པའི་རྩི་བྱིན་པར་གྱུར་ན་བདག་ཡི་དྭགས་མོར་གྱུར་ཏེ་བུ་བྱུང་ངོ་ཅོག་ཟ་བར་ཤོག་ཅིག་ཅེས་བྱས་སོ། །དེའི་དུས་ཀྱི་ཚོང་དཔོན་གྱི་ཆུང་མར་གྱུར་པ་དེ་ནི་ཡི་དྭགས་མོ་དེ་ཡིན་ཏེ། དེས་སྔོན་ཕྲག་དོག་བྱས་པས་ཡི་དྭགས་མོར་སྐྱེས་སོ། །དེས་བརྫུན་བྱས་ཏེ་མནའ་བོར་བའི་ལས་ཀྱིས་ཉིན་མོ་དང་མཚན་མོ་བུ་ལྔ་ལྔ་བཙས་ཏེ་ཟ་བར་གྱུར་ཏོ། །དེ་བས་ན་ཁྱོད་ཀྱིས་ངག་གི་ཉེས་པ་སྤང་བ་ལ་བརྩོན་པར་བྱ་སྟེ། ཅི་ནས་ཡི་དྭགས་མོ་དེ་ལྟ་བུ་དག་མི་འབྱུང་བའི་ཐབས་ལ་འབད་པར་བྱའོ། །ཞེས་གསུངས་འདིས་ནི་བརྫུན་དང་མནའ་ཟོས་པའི་ཉེས་དམིགས་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཡུལ་ཡངས་པ་ཅན་ན་སྤྲེའུ་རྫིང་གི་འགྲམ་གྱི་ཁང་པ་བརྩེགས་པའི་གནས་ན་བཞུགས་པའི་ཚེ། ཡངས་པ་ཅན་གྱི་གྲོང་ཁྱེར་གྱི་འོབས་ཤིག་གི་ནང་ན་ཡི་དྭགས་ངན་སྐྱུགས་དང་ངར་སྣབས་དང་གཅིན་དང་རྣག་ཁྲག་དང་ཕྱི་ས་ཟ་བ་ལྔ་བརྒྱ་ཙམ་གནས་ཏེ། དེའི་ཚེ་ཡངས་པ་ཅན་གྱི་བྲམ་ཟེ་བཟའ་ཕྲན་གཉིས་ལ་གོང་དུ་སྨོས་པའི་ཁྱེའུ་ཝ་དང་ཚུལ་མཚུངས་པ་ཟས་སུ་བཤང་གཅི་ཟ་བ་ཞིག་བྱུང་སྟེ། མིང་ཕྱི་ས་ཁུང་དུ་བཏགས། དེར་ཆེར་སྐྱེས་པ་ན། འོད་སྲུང་རྫོགས་བྱེད་ཀྱིས་རབ་ཏུ་བྱུང་ནས་གཅེར་བུར་རྒྱུ་ཞིང་ཡི་དྭགས་དེ་རྣམས་དང་ལྷན་དུ་འཁྱམས་ཤིང་མི་གཙང་བ་ལ་སྤྱོད་པར་བྱེད་དོ། །ཕྱིས་ཞིག་ན་དེ་གཞན་ཞིག་ཏུ་སོང་བའི་འོག་ཏུ། བཅོམ་ལྡན་འདས་གནས་དེར་བྱོན་ནས། ཕྱག་སོར་ལྔ་ལས་ཡན་ལག་བརྒྱད་ལྡན་གྱི་ཆུའི་རྒྱུན་ཕབ་ནས་ཡི་དྭགས་རྣམས་ཚིམས་པར་མཛད་པས།དེ་དག་བཅོམ་ལྡན་འདས་ལ་སེམས་དགའ་བར་གྱུར་ནས་སུམ་ཅུ་རྩ་གསུམ་གྱི་ལྷའི་ཡུལ་དུ་སྐྱེས་ནས་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་པས་བདེན་པ་མཐོང་སྟེ་སླར་སོང་ངོ༌། །དེའི་ཚེ་ཕྱི་ས་ཁུང་ཕྱིར་འཁོར་ནས་འོབས་སུ་སོང་བ་དང་ཡི་དྭགས་རྣམས་མ་མཐོང་ནས་དེ་རྣམས་ཚོལ་ཞིང་རྒྱུ་བ་ན། བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་མཁྱེན་ནས་ཕྱོགས་དེར་གཤེགས་པ་ན། དེ་སེམས་རབ་ཏུ་དགའ་ནས་སྤྱན་སྔར་ཕྱིན་ཏེ་རབ་ཏུ་འབྱུང་བར་གསོལ་པ་བཏབ་པས། སྟོན་པས་ཚུར་ཤོག་གིས་བསྙེན་པ་རྫོགས་ཏེ་ལུང་ཕོག་པས་དེས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་ནས་དེའི་ལས་ཀྱི་རྒྱུ་ཞུས་པས། སྔོན་བསྐལ་པ་བཟང་པོ་འདིའི་སྐྱེ་དགུ་རྣམས་ཚེ་ལོ་བཞི་ཁྲི་ཐུབ་པའི་དུས་སངས་རྒྱས་འཁོར་བ་འཇིག་འཇིག་རྟེན་དུ་བྱོན་ཏེ་རྒྱལ་པོའི་ཕོ་བྲང་མཛེས་ལྡན་དུ་བཞུགས་པའི་ཚེ་རྒྱལ་པོའི་ཕོ་བྲང་དེར་ཁྱིམ་བདག་གཅིག་གིས་གཙུག་ལག་ཁང་ཞིག་བརྩེགས་ཏེ་དེར་ཕྱོགས་དང་ཡུལ་སྣ་ཚོགས་ན་གནས་པའི་དགེ་སློང་དག་འོང་བ་དང་འགྲོ་བ་དང་གནས་པར་སེམས་སོ། །གཙུག་ལག་ཁང་དེ་ན་སོ་སྐྱེའི་དགེ་སློང་ཞིག་གནས་ཏེ། དེ་ཡང་གནས་ལ་སེར་སྣ་ཆེ་བ་ཞིག་སྟེ་དགེ་སློང་གསར་དུ་འོང་བ་མཐོང་ན་ཚིག་པ་ཟ་ཞིང་གནོད་སེམས་ཀྱི་འཁྲུགས་པ་བསྐྱེད་ལ་དེ་ལས་གཞན་དུ་འགྲོ་བ་དག་མཐོང་ནས་དགའ་སྟེ་གཏམ་སྨྲ་ཞིང་སྐྱེལ་མ་བྱེད་དོ། །དེར་ཕྱིས་ཞིག་ན་དགྲ་བཅོམ་པ་ཞིག་འོང་བ་ན། གཙུག་ལག་ཁང་གི་བདག་པོ་དེའང་ཕྱིར་མི་འོང་བ་ཞིག་ཡིན་པས།དེས་དགྲ་བཅོམ་པར་ཤེས་ནས་ཕྱི་ཉིན་དགེ་སློང་གི་དགེ་འདུན་དང་བཅས་ཏེ་སྤྱན་དྲངས་པ་ན་དགེ་སློང་གཞི་པ་དེ་མེད་པས་ཁྱིམ་བདག་རང་ཉིད་ཀྱིས་ཁྲུས་དང་ཞལ་ཟས་ཀྱི་བསྙེན་བཀུར་བྱས་པ་ན། དགེ་སློང་གཞི་པ་དེ་འོངས་ནས་དེ་ལྟར་དགེ་སློང་གསར་འོངས་ལ་མཆོད་པར་མཐོང་ནས། དེ་ལ་ཕྲག་དོག་དང་སྡང་བའི་སེམས་ཀྱིས་ཚིག་རྩུབ་པོ་སྨྲས་ཏེ། དགེ་སློང་ཁྱོད་ནི་ལུས་མི་གཙང་བས་བྱུགས་ཀྱང་སླའི་སྦྱིན་བདག་འདི་ལྟ་བུ་ལས་བསྙེན་བཀུར་ལེན་པ་ནི། དེ་ལྟར་མ་ཡིན་ནོ་ཞེས་སྨྲས་སོ། །དེ་ནས་དེས་དེ་དགྲ་བཅོམ་པ་ཡིན་པར་ཐོས་ནས་འགྱོད་པ་ཆེན་པོ་སྐྱེས་ཏེ་དེའི་རྐང་པ་ལ་ཕྱག་བྱས་ཤིང་ཉེས་པ་བཤགས་པ་ན་དགྲ་བཅོམ་པ་དེས་ཀྱང་དད་པ་བསྐྱེད་པའི་ཕྱིར་རྫུ་འཕྲུལ་སྣ་ཚོགས་པ་བསྟན་པས་ལྷག་པར་ཡང་འགྱོད་དེ་བཤགས་པར་བྱས་སོ། །དེ་ནས་དེས་འཆི་ཀར་ལས་དེའི་རྣམ་སྨིན་མྱོང་བར་མི་འགྱུར་བ་དང༌། མ་འོངས་པ་ན་སངས་རྒྱས་མཉེས་པར་བྱེད་པར་སྨོན་ལམ་བཏབ་བོ། །དེའི་དུས་ཀྱི་དགེ་སློང་གཞི་པར་གྱུར་པ་དེ་ནི་ཕྱི་ས་ཁུང་པ་འདི་ཉིད་ཡིན་ཏེ། དེས་འཕགས་པར་ཚིག་རྩུབ་སྨྲས་པའི་རྒྱུ་དེས་འཁོར་བ་ན་སྡུག་བསྔལ་མཐའ་ཡས་པ་མྱོང་པར་གྱུར་ཏེ། ལས་ཀྱི་ལྷག་མས་སྲིད་པ་ཐ་མར་གྱུར་པའི་ཚེ་ཡང་མི་གཙང་བ་ལ་དགའ་བར་གྱུར་ཅིང༌།དེའི་ཚེ་ཁ་ཏོན་བྱས་པ་དང༌། ཕུང་པོ་དང༌། ཁམས་དང༌། སྐྱེ་མཆེད་དང༌། རྟེན་འབྲེལ་དང༌༑ གནས་དང༌། གནས་མིན་ལ་མཁས་པར་བྱས་པ་དེས། ད་ལྟར་རབ་ཏུ་བྱུང་བ་ནས་དགྲ་བཅོམ་པའི་བར་དུ་གྱུར་ཏོ། །དེ་བས་ན་འདི་ལྟར་བསླབ་པར་བྱ་སེར་སྣ་སྤང་བ་ལ་བརྩོན་པར་བྱའོ་གསུངས། འདིས་ནི་སེར་སྣའི་ཉེས་པ་དང་ཚིག་རྩུབ་བརྗོད་པའི་རྣམ་སྨིན་ཡང་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་དུ་བཞུགས་པའི་ཚེ། ཡུལ་དེའི་ཁྱིམ་བདག་ཕྱུག་པོ་སེར་སྣ་ཅན་ཁ་ལ་ཡང་གཏོར་མ་མི་སྟེར་ཞིང༌། དགེ་སྦྱོང་དང་བྲམ་ཟེ་དང་བཀྲེན་པ་མཐོང་ན་སེམས་སྡང་བར་བྱེད་པ་ཞིག་ཡོད་པ་དེས། རང་གི་སྐྱེད་མོས་ཚལ་དུ་གསེར་དངུལ་གྱི་ཕུང་པོ་ཆེན་པོ་སྦས་ཏེ་བཞག་ནས། དེ་ལ་ཆགས་ཏེ་ལྷག་པར་ཞེན་བཞིན་དུ་ཤི་འཕོས་ནས་གནས་དེར་སྦྲུལ་གདུག་པ་ཅན་དུ་སྐྱེས་ཏེ་སྐྱེད་མོས་ཚལ་དེར་སུ་ཡོང་བ་ཐམས་ཅད་བལྟས་པ་ཙམ་གྱིས་གསོད་པར་བྱེད་དོ། །དེ་རྒྱལ་པོ་གཟུགས་ཅན་སྙིང་པོས་ཐོས་ནས་དེ་བཅོམ་ལྡན་འདས་ལ་འདུལ་བར་གསོལ་པ་བཏབ་པས། བཅོམ་ལྡན་འདས་ཕྱོགས་དེར་གཤེགས་ཏེ་བསྐལ་པ་སྟོང་གི་བར་དུ་ཡོངས་སུ་བསྒོམས་པའི་བྱམས་པའི་འོད་ཟེར་ཆེན་པོ་དག་བཀྱེས་ཏེ། དེ་སྦྲུལ་དེའི་ལུས་ལ་ཕོག་མ་ཐག་ཏུ་སིམ་པར་གྱུར་ནས་དེས་བལྟས་པས། སངས་རྒྱས་བཅོམ་ལྡན་འདས་བཞུགས་པར་མཐོང་ནས་དང་བའི་སེམས་སྐྱེས་སོ། །དེར་བཀའ་སྩལ་པ། བཞིན་བཟང་ཁྱོད་ཀྱིས་རྫས་འདི་བསྒྲུབས་པ་དེས་ན་ཁྱོད་སྦྲུལ་གདུག་པར་ལྷུང་བར་བྱས་སོ། །ད་ཡང་ང་ལ་དད་པའི་སེམས་བསྐྱེད་ལ་གཏེར་འདི་ལ་ཡང་སེམས་མ་ཆགས་པར་བྱོས་དང་ལེགས་སོ། །འདི་ནས་ཤི་འཕོས་ནས་སེམས་ཅན་དམྱལ་བར་སྐྱེས་ཏ་རེ། དེ་ནས་སྦྲུལ་དེས་སྔོན་གྱི་ཚེ་རབས་དྲན་ནས་ངུས་སོ། །དེར་བཅོམ་ལྡན་འདས་ཀྱིས། ཁྱོད་ནི་དུད་འགྲོར་སྐྱེས་པ་ལ། །ད་ནི་ང་ཡིས་ཅི་བྱར་མེད། །མི་ཁོམ་པར་ནི་སྐྱེས་ཟིན་གྱིས། །དོན་མེད་ངུས་པས་ཅི་ལ་ཕན། །འདིར་ནི་རྒྱལ་བ་སྙིང་རྗེ་ཅན། །ང་ལ་དད་པའི་སེམས་བསྐྱེད་ལ། །དུད་འགྲོའི་སྐྱེ་གནས་སྤངས་ན་ལེགས། །འོན་ཀྱང་མཐོ་རིས་འགྲོ་བར་འགྱུར། །དེ་ནས་བཅོམ་ལྡན་འདས་ཀྱིས་སྦྲུལ་དེ་ལྷུང་བཟེད་ཀྱི་ནང་དུ་བཅུག་སྟེ་འོད་མའི་ཚལ་དུ་བསྣམས་ཤིང༌། སྦྲུལ་དེས་ཀྱང་རང་གི་ལུས་ལ་སྐྱོ་ནས་ཟས་བཅད་དེ་བཅོམ་ལྡན་འདས་ལ་སེམས་དགའ་བཞིན་དུ་གནས་དེ་ཉིད་དུ་ཤི་འཕོས་ཏེ་སུམ་ཅུ་རྩ་གསུམ་པའི་ལྷར་སྐྱེས་ནས། བཅོམ་ལྡན་འདས་ཀྱིས་སྤྱན་སྔར་འོངས་ནས་མཆོད་ཅིང་ཆོས་ཉན་པས་བདེན་པ་མཐོང་ནས་དགའ་བའི་ཚིག་ཀྱང་བརྗོད་པར་བྱས་ཏེ། ལྷའི་བུ་དེ་རྒྱལ་པོ་གཟུགས་ཅན་སྙིང་པོའི་ཐད་དུ་སོང་ནས་ཕོ་བྲང་ཐམས་ཅད་འོད་ཀྱིས་སྣང་བར་བྱས་ཤིང་རྒྱལ་པོ་མནལ་ལས་བསླངས་ནས། སྔར་གྱི་ལོ་རྒྱུས་རྣམས་བཤད་དེ་སྐྱེད་མོས་ཚལ་གྱི་གཏེར་རྣམས་བསྟན་ནས་དེས་སངས་རྒྱས་འཁོར་དང་བཅས་པ་ལ་མཆོད་པ་གྱིས་ཤིག་ཅེས་བསྐུལ་ནས་ལྷ་ཡུལ་དུ་སོང་ངོ༌། །དེ་ནས་རྒྱལ་པོ་གཟུགས་ཅན་སྙིང་པོས་དེའི་ངག་ལྟར་ཉན་ནས་གཏེར་རྣམས་ཕྱུང་སྟེ་སངས་རྒྱས་འཁོར་དང་བཅས་པ་ལ་ཟླ་བ་གསུམ་གྱི་བར་དུ་བཤོས་གསོལ་ཏོ། །དེར་རྒྱལ་པོས་དེའི་ལས་ཀྱི་རྒྱུ་ཞུས་པ་ན། བཀའ་སྩལ་པ༑ དེས་ཤས་ཆེར་ཆགས་པ་བསྐྱེད་དེ་དགེ་སྦྱོང་དང་བྲམ་ཟེ་དང་སྡུག་ཅིང་ཕོངས་པ་དང༌།བཀྲེན་པ་རྣམས་ལ་སྡང་བའི་སེམས་བསྐྱེད་པ་དེས་ནི་སྦྲུལ་གདུག་པར་སྐྱེས་སོ། །ང་ལ་སེམས་དགའ་བར་བྱས་པ་དེས་ནི་ལྷའི་ནང་དུ་སྐྱེས་སོ། །ཡང་དག་པར་རྫོགས་པའི་སངས་རྒྱས་འོད་སྲུང་གི་རིང་ལ་དགེ་བསྙེན་དུ་གྱུར་ཏེ། སྐྱབས་སུ་སོང་བ་དང་བསླབ་པའི་གཞི་བླངས་པ་དེས་ནི་བདེན་པ་མཐོང་བར་གྱུར་ཏོ། །རྒྱལ་པོ་ཆེན་པོ་དེ་བས་ན་སེར་སྣ་སྤང་བའི་ཕྱིར་བརྩོན་པར་བྱས་ཏེ་ཅི་ནས་སྦྲུལ་གདུག་པར་གྱུར་པའི་ཉེས་པ་དེ་ལྟ་བུ་དག་འབྱུང་བར་མི་འགྱུར་བ་དང༌། དེ་ཉིད་ལྷའི་བུར་གྱུར་པའི་ཡོན་ཏན་གྱི་ཚོགས་དེ་དག་ལྟ་བུར་འགྱུར་བར་བསླབ་པར་བྱའོ་ཞེས་གསུངས་སོ། །འདིས་ནི་སྡང་སེམས་དང་ཡོ་བྱད་ལ་ལྷག་པར་ཆགས་པའི་ཉེས་དམིགས་དང་སངས་རྒྱས་ལ་དད་པའི་ཕན་ཡོན་བསྟན་པ་ཡིན་ནོ། །
༈ ཡང་སྟོན་པ་མཉན་ཡོད་ན་བཞུགས་པའི་ཚེ། ཡུལ་དེ་ན་ཞིང་ལས་ཀྱིས་འཚོ་བའི་བྲམ་ཟེ་ཞིག་ལ་བུ་གཅིག་པ་ཟླ་བ་ཞེས་བྱ་བ་སྐྱེ་བོ་ཀུན་གྱི་ཡིད་དུ་འོང་ཞིང་ཕ་མས་ཀྱང་ལྷག་པར་བྱམས་པ་ཞིག་ཡོད་པ་དེ་ཁྱིམ་བདག་མགོན་མེད་ཟས་སྦྱིན་དང་བརྟེན་ནས་རྒྱལ་བྱེད་ཀྱི་ཚལ་དུ་སོང་སྟེ། སངས་རྒྱས་ཀྱི་གསུང་ཐོས་ཤིང་དད་པར་གྱུར་པའི་འོག་ཏུ་ཚེ་ཐུང་ངུ་ཞིག་ལས་མེད་པས་ཤི་འཕོས་ནས་སུམ་ཅུ་རྩ་གསུམ་གྱི་ལྷའི་ཡུལ་དུ་སྐྱེས་ནས་ཞག་མ་ལོན་པ་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་པས་རྒྱུན་ཞུགས་ཀྱི་འབྲས་བུ་ཐོབ་ནས་དགའ་བའི་ཚིག་བརྗོད་ནས་རང་གནས་སུ་སོང་བ་དང་དེའི་འོད་ཀྱིས་རྒྱལ་བྱེད་ཀྱི་ཚལ་ཁྱབ་པར་མཐོང་ནས་དགེ་སློང་རྣམས་ཀྱིས་དེའི་དོན་གསོལ་བས་སྔར་གྱི་ལོ་རྒྱུས་རྣམས་བཀའ་སྩལ་ཏོ། །དེའི་ཚེ་བྲམ་ཟེ་དེ་ནི་བུ་གཅིག་པུ་དང་བྲལ་བའི་མྱ་ངན་གྱིས་ནོན་ཏེ་དུར་ཁྲོད་དུ་དེའི་པུར་པང་དུ་བླང་སྟེ། དེའི་མིང་ནས་འབོད་དེ་སྨྲེ་སྔགས་འདོན་པར་བྱེད་པ་ན། ལྷའི་བུ་དེས་མཐོང་ནས་སྙིང་རྗེ་ཆེན་པོ་སྐྱེས་ཏེ། ཕའི་མྱ་ངན་སེལ་བའི་ཕྱིར་དྲང་སྲོང་ཞིག་ཏུ་སྤྲུལ་ནས་དེའི་ཐད་དུ་ཕྱིན་པ་ན། བྲམ་ཟེ་དེས་དྲང་སྲོང་ཆེན་པོ་ཁྱོད་དཀའ་ཐུབ་འདིས་ཅི་ཞིག་སྒྲུབ། དེས་སྨྲས་པ། ང་ནི་རྒྱལ་སྲིད་སྒྲུབ་སྟེ། ངའི་གསེར་གྱི་ཤིང་རྟ་རིན་པོ་ཆེ་སྣ་ཚོགས་ཀྱིས་སྤྲས་པ་ཉི་མ་དང་ཟླ་བ་གཉིས་ཀྱིས་ཤིང་རྟའི་འཕང་ལོ་བྱས་ལ༑ འཇིག་རྟེན་སྐྱོང་བ་བཞིས་ནི་མདུན་ནས་འདྲེན་ཏེ། ཤིང་རྟ་དེ་ལ་ཞོན་ཞིང་ས་ཆེན་པོ་འདི་བསྐོར་བར་འདོད་དོ། །བྲམ་ཟེས་སྨྲས་པ། གལ་ཏེ་ལོ་བརྒྱ་ཐམ་པའི་བར། །རྒྱུན་དུ་དཀའ་ཐུབ་སྤྱད་བྱས་ཏེ། །དཀའ་ཐུབ་མཆོག་ནི་སྤྱད་བྱས་ཀྱང༌། །གནས་དེ་ཁྱོད་ཀྱིས་རེ་མི་འཐོབ། །དྲང་སྲོང་གིས། ཁྱོད་ཀྱང་ཤི་བའི་ཁོག་པ་མཆོག་ཏུ་དྲི་ང་ཞིང་མི་གཙང་བའི་རོ་ཤིང་འདྲ་བར་གྱུར་པ་འདིས་ཅི་ཞིག་སྒྲུབ། བྲམ་ཟེས། སྡུག་པའི་བུ་གཅིག་པ་ཤི་སྟེ་དེ་སྒྲུབ་བོ་དྲང་སྲོང་གིས། གལ་ཏེ་ལོ་བརྒྱ་ཐམ་པའི་བར། །རྒྱུན་དུ་ངུ་བའི་ལས་བྱས་ཀྱང༌། །བུ་དེ་ཁྱོད་ཀྱིས་རེ་མི་ཐོབ། །ཁྱོད་ནི་ངུས་ཀྱང་ཅི་ལ་ཕན། །བྲམ་ཟེ་དེས་ཚིག་དེ་ཐོས་ནས་ེན་སྙམ་སྟེ་དད་པ་སྐྱེས་ནས་ཁྱོད་སུ་ཡིན་ཞེས་དྲིས་པ་ནི། དྲང་སྲོང་གི་ཆ་ལུགས་དེ་མི་སྣང་བར་བྱས་ཏེ། ལྷའི་བུར་རང་གི་གཟུགས་བསྟན་ནས་ཕ་ལ་སྨྲས་པ། བདག་ནི་ཁྱེད་ཀྱི་བུ་གཅིག་པ་དེ་ཡིན་ཏེ། སངས་རྒྱས་ལ་སེམས་དགའ་བར་གྱུར་པས་ལྷའི་ཡུལ་བཟང་པོར་སྐྱེས་ནས། ཁྱེད་ཀྱི་མྱ་ངན་བསལ་བའི་ཕྱིར་འོངས་སོ། །ཁྱོད་ཀྱང་སངས་རྒྱས་ལ་སྐྱབས་སུ་སོངས་ཤིག་དང་འཁོར་བ་ལས་འདའ་བར་ཡང་སྲིད་དོ། །དེ་ནས་བྲམ་ཟེ་དེས་ཤི་བའི་རུས་བུ་བོར་ནས་བཅོམ་ལྡན་འདས་ཀྱི་སྤྱན་སྔར་ཕྱིན་ནས་ཆོས་ཉན་པས་རྒྱུན་དུ་ཞུགས་པ་ཐོབ་བོ། །དེར་དགེ་སློང་རྣམས་ངོ་མཚར་དུ་གྱུར་པ་ན། བཅོམ་ལྡན་འདས་ཀྱིས་འདིས་ད་ལྟར་བདེན་པ་མཐོང་ནས་ཕ་ཡོངས་སུ་བསྐྱབས་པར་མ་ཟད་སྔོན་གྱི་དུས་སུའང་འདི་གཉིས་ཕ་བུར་གྱུར་ཏེ། ཕས་གཞན་གྱི་ནོར་བརྐུས་པས། རྒྱལ་པོས་གཤེད་མ་ལ་གཏད་པ་ལས་བུ་འདིས་རྒྱལ་པོ་ལ་ཞུས་ཏེ་ལན་གསུམ་གྱི་བར་དུ་སྲོག་སྦྱིན་པར་བྱས་ཤིང༌། གཞན་ཡང༌༑ སངས་རྒྱས་འོད་སྲུང་གི་དུས་སུ་འདི་གཉིས་ཀ་དགེ་བསྙེན་དུ་གྱུར་ནས། སྐྱབས་སུ་སོང་བ་དང་བསླབ་པའི་གཞི་བླངས་པས་ན་ད་ལྟར་བདེན་པ་མཐོང་བར་གྱུར་ཏེ། དགེ་སློང་དག་དེ་བས་ན་འདུ་བྱེད་ཐམས་ཅད་མི་རྟག་པ་དང༌། ཆོས་ཐམས་ཅད་བདག་མེད་པ་དང༌། མྱ་ངན་ལས་འདས་པ་ནི་ཞི་བའོ་སྙམ་དུ་མྱ་ངན་ལས་འདས་པ་ལ་འབད་པར་བྱ་སྟེ༑ དེ་ལྟར་བསླབ་པར་བྱའོ་ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་མཉན་ཡོད་ན་བཞུགས་པའི་ཚེ། ཡུལ་དེ་ན་སཱ་ལ་གཅོག་པ་ཞེས་བྱ་བའི་དུས་སྟོན་བྱུང་སྟེ། དེར་སྲོག་ཆགས་འབུམ་ཕྲག་དུ་མ་འདུས་ནས་ཤིང་སཱ་ལའི་མེ་ཏོག་བླངས་ཏེ་རྩེ་བར་བྱེད་པ་ལས། ཚོང་དཔོན་གྱི་བུ་མོ་ཞིག་གིས་སཱ་ལའི་མེ་ཏོག་བླངས་ཏེ་དེར་ཕྱིན་པ་ན། ལམ་དུ་སངས་རྒྱས་འཁོར་དང་བཅས་པ་གཤེགས་པར་མཐོང་ནས་བུ་མོ་དེ་རབ་ཏུ་དགའ་བར་གྱུར་ཏེ། སཱ་ལའི་མེ་ཏོག་གིས་གཏོར་ཞིང་བཅོམ་ལྡན་འདས་ལ་བསྐོར་བ་བྱས་སོ། །དེ་ནས་ཕྱིར་ལོག་སྟེ་སླར་སཱ་ལའི་ཤིང་ལ་འཛེགས་པ་ལས་ལྷུང་སྟེ་ཤི་ནས། སངས་རྒྱས་ལ་བསྙེན་བཀུར་ཞུས་པའི་རྒྱུས་སུམ་ཅུ་རྩ་གསུམ་གྱི་ལྷའི་ནང་དུ་སྐྱེས་ཏེ། དེ་ལྷ་གཞན་ལས་ཁྱད་པར་དུ་འཕགས་པའི་ལུས་དང་གཞལ་མེད་ཁང་སཱ་ལའི་མེ་ཏོག་གིས་བརྒྱན་པར་གྱུར་ཏེ་ཆོས་བཟང་ལྷའི་འདུན་སར་ཕྱིན་ནས་ལྷ་རྣམས་ལ་དཀོན་མཆོག་གསུམ་གྱི་བསྔགས་པ་བརྗོད་པ་དང༌། ལྷའི་དབང་པོ་བརྒྱ་བྱིན་ངོ་མཚར་དུ་གྱུར་ནས་དྲིས་པ། ཅི་ཕྱིར་ཁྱོད་ཀྱི་ལུས་མདོག་དག་པའི་གསེར་འདྲ་པདྨ་ཨུཏྤ་ལ་ལྟ་བུར་གྱུར༑ ༑འདི་ན་ལུས་དཔལ་མཚུངས་མེད་ཁྱོད་ཀྱི་ལུས་ལས་འོད་བྱུང་འདི་དག་ཅི་ལས་གྱུར༑ ༑ཅི་ཡི་ཕྱིར་ན་ཁྱོད་ཀྱི་བཞིན་མདོག་པདྨ་རྒྱས་འདྲ་གསེར་མདོག་ལྟ་བུར་གྱུར། །ལས་རྣམས་གང་གི་འབྲས་བུ་མྱོང་གྱུར་འདི་ནི་ལྷ་མོ་ཁྱོད་ཀྱིས་བདག་ལ་སྨྲོས། །ལྷ་མོས་སྨྲས་པ།མཚན་མཆོག་དག་གིས་རྒྱས་པ་ཡི། །མི་ཡི་ཉི་མ་ཉན་ཐོས་བཅས། །སཱ་ལའི་མེ་ཏོག་རྡུལ་མེད་པ། །བཟང་པོ་དག་གིས་ལེགས་པར་གཏོར། །ལས་དགེ་དེ་འདྲ་བྱས་པའི་ཕྱིར། །བདག་ནི་ལྷག་པར་མངོན་དུ་མཛེས། །བཞིན་མདོག་པདྨ་ཟླ་བ་ལྟར། །རྣམ་དག་འོད་ལྡན་ལྟ་ན་སྡུག །བརྒྱ་བྱིན་གྱིས་སྨྲས་པ། ཀྱེ་མ་ཡོན་ཏན་ཉིད་ཀྱི་ཞིང༌། །ཉེས་པ་ཐམས་ཅད་རྣམ་སྤངས་པ། །མཐོ་རིས་སྡུག་པར་བྱ་བའི་ཕྱིར། །དེ་ལ་ཁྱོད་ཀྱིས་ས་བོན་བཏབ། །བཞིན་མཛེས་པདྨའི་འདབ་མ་ཡངས་པ་འདྲ་བའི་མིག་ལྡན་མ། །བུད་མེད་མཆོག་རྣམས་ཀྱིས་ནི་གང་ལ་བཀུར་སྟི་བྱས་པ་ཡི། །སངས་རྒྱས་པདྨ་རྒྱས་པའི་འདབ་ཡངས་འདྲ་བའི་སྤྱན་མངའ་བ༑ ༑གསེར་མཆོག་ཕུང་པོ་ལྟ་བུར་མདངས་དཀར་དེ་ལ་སུ་མི་མཆོད། །དེ་ནས་ལྷའི་བུ་མོ་དེ་ལྷའི་བུ་མོ་འབུམ་ཕྲག་དུ་མས་གཡོག་བྱས་ཏེ་དེ་ཉིད་ཀྱི་མཚན་མོ་སཱ་ལའི་མེ་ཏོག་གི་གཞལ་མེད་ཁང་དང་བཅས་ཏེ་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་པས་རྒྱུན་དུ་ཞུགས་པའི་འབྲས་བུ་མངོན་དུ་བྱས་ཏེ། དགའ་བའི་ཚིག་གསུམ་བརྗོད་ནས་སླར་ལྷ་ཡུལ་དུ་སོང་ངོ༌། །དེའི་ཕྱིར་ནངས་བཅོམ་ལྡན་འདས་ཀྱིས་འཁོར་རྣམས་ལ་བཀའ་སྩལ་པ༑ བུ་མོ་གང་གིས་ལམ་ཁར་མེ་ཏོག་གིས་གཏོར་བ་དེ་ཁྱེད་ཀྱིས་མཐོང་ངམ། བཙུན་པ་མཐོང་ལགས་སོ། །དེ་ནི་ང་ལ་སེམས་དགའ་བ་བསྐྱེད་ནས་ཤི་སྟེ། སུམ་ཅུ་རྩ་གསུམ་པའི་ལྷ་ཡུལ་བཟང་པོར་སྐྱེས་ནས་དེ་ངའི་ཐད་དུ་འོངས་ཏེ། ངས་དེ་ལ་ཆོས་བསྟན་ནས་བདེན་པ་མཐོང་བར་གྱུར་ཏེ་རང་གི་གནས་སུ་སོང་ངོ༌། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། སྟོན་པ་ལ་བཀུར་སྟི་བྱའོ་ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་འོད་མའི་ཚལ་ན་བཞུགས་པའི་ཚེ། རྒྱལ་པོ་གཟུགས་ཅན་སྙིང་པོས་བདེན་པ་མཐོང་ནས་ཉིན་རེ་བཞིན་བཙུན་མོའི་འཁོར་དང་བཅས་ཏེ་དུས་གསུམ་དུ་བཅོམ་ལྡན་འདས་ཀྱི་སྤྱན་སྔར་འགྲོ་བ་ལས། ཕྱིས་ཞིག་ན་དཔྱིད་ཀྱི་དུས་ལ་བབ་པའི་ཚེ་བཙུན་མོའི་འཁོར་དང་བཅས། སྐྱེད་མོའི་ཚལ་དུ་ཕྱིན་པ་ན། བཙུན་མོའི་འཁོར་རྣམས་ཀྱིས་བདག་ཅག་ཉིན་རེ་བཞིན་དུ་བཅོམ་ལྡན་འདས་ཀྱི་སྤྱན་སྔར་འགྲོ་མི་ནུས་ཀྱིས་འདིར་བདེ་བར་གཤེགས་པའི་དབུ་སྐྲ་དང་སེན་མོའི་མཆོད་རྟེན་བརྩེགས་ཏེ་དེ་ལ་མཆོད་པར་བགྱིའོ༑ ༑དེ་ནས་རྒྱལ་པོས་བཅོམ་ལྡན་འདས་ལ་ཞུས་ཏེ་དབུ་སྐྲ་དང་སེན་མོ་བསླངས་ཏེ་དེར་མཆོད་རྟེན་བརྩེགས་ནས་བཙུན་མོའི་འཁོར་རྣམས་ཀྱིས་དེ་ལ་རྟག་པར་མར་མེ་དང༌། བདུག་པ་དང༌། མེ་ཏོག་དང༌། སྤོས་དང༌། མེ་ཏོག་གི་ཕྲེང་བ་དང༌། བྱུག་པ་དང༌། གདུགས་དང༌༑ རྒྱལ་མཚན་དང༌། བ་དན་དག་གིས་ཀྱང་མཆོད་པར་བྱེད་དོ། །དེ་ནས་ཕྱིས་རྒྱལ་པོ་མ་སྐྱེས་དགྲ་ལྷས་བྱིན་གྱིས་རྦད་དེ། ཡབ་ཆོས་ལྡན་གྱི་རྒྱལ་པོ་བསད་ནས་རང་ཉིད་རྒྱལ་པོ་བྱས་ནས་མཆོད་པ་རྣམས་རྒྱུན་བཅད་དེ་སུ་ཡང་དེ་བཞིན་གཤེགས་པའི་མཆོད་རྟེན་ལ་བཀུར་སྟི་མ་བྱེད་ཅིག་ཅེས་ཁྲིམས་བཅས་སོ། །དེ་ནས་ཚེས་བཅོ་ལྔའི་རེས་ལ་བབ་བའི་དུས་ཞིག་ན་མཆོད་རྟེན་དེ་ལ་བཀུར་སྟི་སོགས་བྱེད་པ་མེད་ནས་རྡུལ་གྱིས་ཡོགས་པ་མཐོང་ཞིང་རྒྱལ་པོ་གཟུགས་ཅན་སྙིང་པོ་ཡང་དྲན་ནས་བཙུན་མོའི་འཁོར་རྣམས་མྱ་ངན་གྱིས་ནོན་ནས་སྨྲ་བར་བྱེད་པ་ན། བཙུན་མོ་དམ་པ་དཔལ་ལྡན་མ་ཞེས་བྱ་བ་དེས་རང་གི་སྲོག་དང་བསྡོས་ནས་སངས་རྒྱས་ཀྱི་ཡོན་ཏན་དྲན་ཏེ་དེར་ཕྱིན་ནས་མཆོད་རྟེན་ལ་ཕྱག་དར་བྱས་ཤིང་མར་མེའི་ཕྲེང་བ་བསྒྲིགས་ནས་མཆོད་པར་བྱས་སོ། །དེ་མ་སྐྱེས་དགྲ་ཁང་བཟང་གི་སྟེང་ན་འཁོད་པས་མཐོང་ནས་རྒྱུ་མཚན་དྲིས་ཏེ་དཔལ་ལྡན་མ་བཀུག་སྟེ་ཅིའི་ཕྱིར་ཁྱེད་ཀྱིས་རྒྱལ་པོའི་བཀའ་བཅག་སྨྲས་པ་ན། དེས་བདག་གིས་ཁྱེད་ཀྱི་བཀའ་བཅག་ཀྱང་ཆོས་ལྡན་གྱི་རྒྱལ་པོ་གཟུགས་ཅན་སྙིང་པོའི་བཀའ་མ་བཅག་གོ །དེ་ནས་དེ་ཁྲོས་ནས་འཁོར་ལོ་འཕངས་ཏེ་བསད་དོ། །དེ་སངས་རྒྱས་ལ་དགའ་བཞིན་དུ་ཚེ་འཕོས་ནས་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས་ཏེ་དེའི་ལུས་ཀྱི་འོད་ཀྱིས་དཔག་ཚད་གཅིག་ཚུན་ཆད་སྣང་བར་གྱུར་པས་ལྷའི་དབང་པོ་ངོ་མཚར་ནས་དེ་ལ་རྒྱུ་དྲིས་པ་དང༌། ལྷ་མོས་སྨྲས་པ། འཇིག་རྟེན་གསུམ་མགོན་འགྲོ་བའི་སྒྲོན་གཅིག་པུ། །མཚན་མཆོག་རྣམས་ཀྱིས་ཕྱུག་པའི་སངས་རྒྱས་མཐོང༌། །སྨྲ་མཆོག་ཉོན་མོངས་མུན་པ་སེལ་དེ་ལ། །མུན་པ་སེལ་བའི་མར་མེ་ཡོན་དུ་ཕུལ། །ཟླ་བའི་འོད་ཟེར་མདོག་དང་འདྲ་བའི་འོད། །མཐོང་ནས་ཐུབ་ལ་སྙིང་ནས་དད་པ་སྐྱེས། །འོད་ཟེར་མཐོང་ནས་དགའ་བར་གྱུར་པ་ཡིས། །སྟོན་པ་སྨྲ་བའི་མཆོག་ལ་ཕྱག་ཀྱང་བགྱིས། །དེར་བརྒྱ་བྱིན་གྱིས་གོང་ལྟར་ཆེད་དུ་བརྗོད་དོ། །དེ་ནས་ལྷའི་བུ་མོ་དཔལ་ལྡན་མ་དེ་ཉིན་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་རང་གི་ལུས་ཀྱི་འོད་ཀྱིས་རྒྱལ་པོའི་ཁབ་བྱ་ཀ་ལན་ད་ཀ་གནས་པ་ཐམས་ཅད་མཚན་མོའང་ཉིན་མོ་བཞིན་སྣང་བར་བྱས་ཏེ་ཆོས་ཉན་པས་བདེན་པ་མངོན་དུ་རྟོགས་ནས་དགའ་བའི་ཚིག་བརྗོད་ནས་རང་གནས་སུ་སོང་ངོ༌། །ཕྱིར་ནངས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། རྒྱལ་པོ་གཟུགས་ཅན་སྙིང་པོའི་བཙུན་མོ་དཔལ་ལྡན་མ་ཞེས་བྱ་བས་རང་གི་སྲོག་དང་བསྡོས་ཏེ་སངས་རྒྱས་ཀྱི་ཡོན་ཏན་རྗེས་སུ་དྲན་ནས་དེ་བཞིན་གཤེགས་པའི་དབུ་སྐྲ་དང་སེན་མོའི་མཆོད་རྟེན་ལ་མར་མེའི་ཕྲེང་བ་དངར་ནས། རྒྱལ་པོ་མ་སྐྱེས་དགྲ་ཁྲོས་པས་བསད་དེ། དེ་ང་ལ་སེམས་དགའ་བའི་སེམས་བསྐྱེད་ནས་ཤི་སྟེ་སུམ་ཅུ་རྩ་གསུམ་གྱི་ལྷ་ཡུལ་བཟང་པོར་སྐྱེས་ནས་དེ་མདང་སུམ་ངའི་ཐད་དུ་འོངས་ཏེ། ངས་དེ་ལ་ཆོས་བསྟན་པས་བདེན་པ་མཐོང་བར་གྱུར་ཏེ་རང་གི་གནས་སུ་སོང་ངོ༌། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། སྟོན་པ་ལ་བཀུར་སྟི་བྱའོ། །ཞེས་གསུངས་སོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་ཏེ། ཁྱིམ་བདག་མགོན་མེད་ཟས་སྦྱིན་གྱིས་སངས་རྒྱས་འཁོར་དང་བཅས་ལ་ཚལ་དེ་ཉིད་ཕུལ་ནས་མཐར་གྱིས་གསེར་སྲང་བྱེ་བ་ཕྲག་བརྒྱ་ཕུལ་བ་དེའི་ཚེ་བདག་གཅིག་པུས་བསོད་ནམས་བྱེད་པ་ལ་དེ་ཙམ་ངོ་མཚར་མི་ཆེ་ཡིས། བདག་གིས་སྐྱེ་བོ་མང་པོ་ལ་ཕན་གདགས་པ་དང༌། བསོད་ནམས་ཀྱང་མང་པོ་བསྐྱེད་པའི་ཕྱིར་མཉན་ཡོད་ན་གནས་པའི་སྐྱེ་བོ་རྣམས་དད་པ་བསྡུས་ཏེ། སངས་རྒྱས་འཁོར་དང་བཅས་པ་ལ་བསྙེན་བཀུར་བྱའོ་སྙམ་ནས་མཉན་ཡོད་ཀྱི་རྒྱལ་པོ་ལ་གསོལ་ཞིང༌། དེས་ཀྱང་དྲིལ་བསྒྲགས་ཏེ། ད་སྟེ་ཞག་བདུན་ན་ཁྱིམ་བདག་མགོན་མེད་ཟས་སྦྱིན་གྱིས་དེ་བཞིན་གཤེགས་པའི་ཉན་ཐོས་རྣམས་ཀྱི་ཕྱིར་གླང་པོ་ཆེ་ལ་ཞོན་ནས། དད་པ་སྡུད་པར་འདོད་ཀྱིས་ཁྱེད་རྣམས་ཀྱིས་ཇི་ཙམ་ཡོངས་སུ་གཏང་བར་བྱ་བ་དེ་ཡོངས་སུ་གཏོང་བར་གྱིས་ཤིག་ཅེས་བསྒོའོ། །དེ་ནས་ཞག་བདུན་ལོན་པ་དང་ཁྱིམ་བདག་གླང་པོ་ཆེ་ལ་ཞོན་ནས་དད་འབུལ་སྡུད་པར་བྱེད་པ་ན། སྐྱེ་བོ་རྣམས་ཀྱིས་རང་རང་གི་འབྱོར་པ་དང་བསྟུན་ནས༑ གོས་དང་རྒྱན་དང་གསེར་དངུལ་ལ་སོགས་པའི་དངོས་པོ་རྣམས་སྦྱིན་པར་བྱེད་ཅིང་དེས་ཀྱང་གཞན་ལ་ཕན་གདགས་པའི་ཕྱིར་ལེན་པར་བྱེད་དེ། དེའི་ཚེ་བུད་མེད་ཤིན་ཏུ་དབུལ་མོ་ཞིག་གིས་ཟླ་བ་གསུམ་གྱིས་བར་དུ་འབད་པ་ཆེན་པོས་བཙལ་བས་རས་ཡུག་གཅིག་རྙེད་པ་དེ་ལུས་ལ་གྱོན་ནས་ལམ་སྲང་དུ་ཕྱིན་པ་ན་དེས་ཁྱིམ་བདག་མགོན་མེད་ཟས་སྦྱིན་དེ་ལྟར་འོང་བ་མཐོང་ནས། དགེ་བསྙེན་ཞིག་ལ་དྲིས་ཏེ། ཁྱིམ་བདག་འདི་ཕྱུག་ཅིང་ནོར་མང་ལ་ལོངས་སྤྱོད་ཆེ་སྟེ། གཏེར་ས་འོག་ཏུ་སྦས་པ་རྣམས་ཀྱང་མཐོང་ན་ཅིའི་ཕྱིར་འདི་གཞན་གྱིས་ཁྱིམ་ནས་སློང་ཞིང་སྐོར་བར་བྱེད། དགེ་བསྙེན་དེས། གཞན་ལ་ཕན་གདགས་པའི་ཕྱིར་ཏེ་གང་དག་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ལ་བཤོས་གསོལ་མི་ནུས་པ་དེ་དག་གི་དོན་དུ་ཕན་པར་བྱེད་དེ། ཅི་ནས་མང་པོ་བསྡོངས་ཏེ་བཅོམ་ལྡན་འདས་ལ་དབུལ་དུ་འཇུག་གོ་ཞེས་ཟེར་རོ། །དེ་ནས་བུ་མོ་དེས། བདག་སྔོན་བསོད་ནམས་མ་བསགས་པས། བདག་གཅིག་པུས་སངས་རྒྱས་འཁོར་དང་བཅས་པ་ལ་བཤོས་འདྲེན་པར་མ་ནུས་པས་བདག་གི་འདི་ལ་ཅུང་ཟད་འབུལ་བར་བགྱིའོ་སྙམ་སྟེ་རང་ལ་ཅི་བདོག་བལྟས་པས་རས་དེ་ལས་དངོས་པོ་ཅིའང་མ་མཐོང་ནས། འདི་ད་ལྟར་གནས་འདི་ནས་ཕུལ་ན་བདག་གཅེར་བུར་གྱུར་པས་མི་ནུས་ཀྱི་ཁང་ཐོག་ཏུ་སོང་ནས་དོར་རོ་སྙམ་སྟེ་དེ་ཁང་སྟེང་དུ་ཕྱིན་ནས་རས་དེ་ཕུད་ནས། ཁྱིམ་བདག་མགོན་མེད་ཟས་སྦྱིན་གྱི་ཐོག་ཏུ་འཕང་བ་དང༌། ཁྱིམ་བདག་དེའང་འཕྲིག་{མཁྲིགས}ཟོས་ནས་གཡོག་རྣམས་བལྟར་བཏང་བས་བུ་མོ་དེ་ཙོག་ཙོག་པོར་འདུག་པ་མཐོང་ནས་གཏམ་དྲིས་པས། དེས་ལོ་རྒྱུས་དྲང་པོར་བསྙད་པས་ཁྱིམ་བདག་མགོན་མེད་ཟས་སྦྱིན་གྱིས་ཐོས་ནས་མཆོག་ཏུ་ངོ་མཚར་ཏེ་བུ་མོ་དེ་ལ་གོས་དང་རྒྱན་སྣ་ཚོགས་པ་བསྐོན་ནོ། །དེ་ནས་དེ་རིང་པོར་མ་ལོན་པར་ཚེ་ཡི་དུས་བྱས་ཏེ་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས་ཤིང༌། དེ་སྐྱེས་མ་ཐག་ཏུ་ལྷའི་བུ་མོ་གཞན་སུུ་ལ་ཡང་མེད་པའི་གོས་ཀྱི་མཆོག་དག་ཀྱང་དེ་ལས་བྱུང་ངོ༌། །དེ་ནས་དེ་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ཏེ་དེའི་འོད་ཀྱིས་རྒྱལ་བྱེད་ཚལ་ཐམས་ཅད་སྣང་བར་བྱས་ཤིང༌། བཅོམ་ལྡན་འདས་ཀྱིས་དེ་ལ་མཐུན་པའི་ཆོས་བསྟན་པས་ལྷའི་བུ་མོ་དེ་རྒྱུན་དུ་ཞུགས་པའི་འབྲས་བུ་མངོན་དུ་བྱས་ནས་དགའ་བའི་ཚིག་བརྗོད་དེ་རང་གི་གནས་སུ་སོང་ངོ༌། །ཕྱིར་ནངས་བཅོམ་ལྡན་འདས་ཀྱིས་འཁོར་རྣམས་ལ་བཀའ་སྩལ་པ། རས་ཕུལ་བའི་བུད་མེད་དེ་ཁྱིམ་བདག་མགོན་མེད་ཟས་སྦྱིན་དད་པ་སྡུད་པར་བྱེད་པ་ལ་རས་ཕུལ་ནས་ཤི་སྟེ། ལྷའི་ཡུལ་དུ་སྐྱེས་ནས། དེ་མདང་སུམ་ངའི་ཐད་དུ་འོངས་ཏེ་ངས་དེ་ལ་ཆོས་བསྟན་ནས། བདེན་པ་མཐོང་བར་གྱུར་ཏོ། །དགེ་སློང་དག་དེ་བས་ན་འདི་ལྟར་བསླབ་པར་བྱ་སྟེ། སངས་རྒྱས་དང་ཆོས་དང་དགེ་འདུན་རྣམས་ལ་བཀུར་སྟི་བྱའི་བཀུར་སྟི་མེད་པར་མི་བྱའོ། །ཞེས་ཁྱེད་ཀྱིས་དེ་ལྟར་བསླབ་པར་བྱའོ་གསུངས། འདི་གསུམ་གྱིས་ནི་རྟེན་གསུམ་ལ་མེ་ཏོག་དང་མར་མེ་དང་ན་བཟའ་ཕུལ་བའི་ཕན་ཡོན་བསྟན་པ་ཡིན་ནོ། །
༈ སྟོན་པ་མཉན་ཡོད་ན་བཞུགས་པའི་ཚེ། རྒྱལ་པོའི་ཁབ་ཀྱི་གྲོང་ཁྱེར་ནས་རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་མ་མཐོང་ནས་ཡུན་རིང་ཞིག་ལོན་པས་མྱ་ངན་གྱིས་ནོན་ནས་བློན་པོ་རྣམས་ལ་དེའི་གཏམ་སྨྲ་བ་སངས་རྒྱས་ཀྱི་ལྷའི་སྙན་རྣམ་པར་དག་པ་མི་ལས་འདས་པས་གསན་ནས། གནས་དེར་དབྱར་ཟླ་གསུམ་འདས་པའི་འོག་ཏུ་ལྗོངས་རྒྱུ་ཞིང་མཐར་གྱིས་གཤེགས་པ་ལས་ནགས་ཁྲོད་ཅིག་ཏུ་བྱོན་པ་ན། དེར་ནེ་ཙོ་མི་སྐད་ཤེས་པ་ཞིག་ཡོད་པ་དེས། བཅོམ་ལྡན་འདས་གཤེགས་པ་མཐོང་ནས་ཤིན་ཏུ་རིངས་པར་སོང་སྟེ། བཅོམ་ལྡན་འདས་ཚུར་གཤེགས། གཤེགས་པ་ལེགས་སོ། །བདག་ལ་ཕན་གདགས་སུ་གསོལ། ནགས་ཁྲོད་འདི་ཁོ་ནར་དོ་ནུབ་བཞུགས་སུ་གསོལ། །ཅེས་གསོལ་པས༑ བཅོམ་ལྡན་འདས་ཀྱང་དེ་ལ་ཕན་གདགས་པའི་ཕྱིར་དེ་གནས་པའི་ཤིང་དྲུང་དུ་རྩྭ་བཏིང་ནས་བཞུགས་ཤིང༌། དགེ་སློང་གཞན་རྣམས་ཀྱང་ཤིང་གཞན་གྱི་དྲུང་དུ་འཁོད་དོ། །དེ་ནས་ནེ་ཙོ་དེས། སངས་རྒྱས་འཁོར་དང་བཅས་པ་ལ་མི་དང་མི་མ་ཡིན་གྱི་རིགས་ཀྱིས་གནོད་པ་བྱེད་པར་དོགས་ཏེ། མཚན་ཐོག་ཐག་ཏུ་ནགས་ཁྲོད་དེ་ནས་ཕན་ཚུན་སྐོར་བར་བྱེད་དོ། །དེ་ནས་ནམ་ལངས་པ་དང་བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ། བདག་ནི་དུད་འགྲོའི་སྐྱེ་གནས་སུ་སྐྱེས་པ་ལགས་པས། བདག་ལ་བཅོམ་ལྡན་འདས་མཆོད་པའི་རྒྱུ་ཅི་ཡང་མ་མཆིས་ན་བཟོད་པར་མཛད་དུ་གསོལ། བདག་སྔོན་དུ་མཆིས་ཏེ་རྒྱལ་པོ་གཟུགས་ཅན་སྙིང་པོ་ལ་སྦྲན་པར་འཚལ་ལོ། །ཞེས་གསོལ་ཏེ། དེ་སྔོན་དུ་ཕྱིན་ནས་རྒྱལ་པོ་གཟུགས་ཅན་སྙིང་པོ་ཁང་བཟང་གི་སྟེང་ན་རྩེ་ཞིང་འདུག་པ་ལ། ཀྱེ་རྒྱལ་པོ་མཁྱེན་པར་མཛོད་ཅིགསངས་རྒྱས་འཁོར་དང་བཅས་པ་ཁྱེད་ཀྱི་ཡུལ་དུ་གཤེགས་ཀྱིས། ལྷ་ཁྱོད་ཀྱིས་བཤོས་སྟ་གོན་མཛད་པར་རིགས་སོ། །དེ་ཐོས་པ་དང་རྒྱལ་པོས་རིངས་པར་བློན་པོ་དང་འཁོར་གྱི་ཚོགས་ལ་བསྒོ་ཞིང་བཀུར་སྟི་ཆེན་པོས་སངས་རྒྱས་འཁོར་དང་བཅས་པ་སྤྱན་དྲངས་ནས་ཞལ་ཟས་བཟང་པོས་ཚིམས་པར་བྱས་སོ། །དེ་མཐོང་བ་དང་ནེ་ཙོ་དེ་ཤིན་ཏུ་དགའ་ནས་རྒྱལ་པོའི་མདུན་ལོགས་སུ་ཕན་ཚུན་དུ་འཕུར་ཞིང་ལྡིང་བ་ལས་ཁྲས་ཁྱེར་ཏེ་བསད་དོ༑ ༑དེ་སངས་རྒྱས་ལ་སེམས་དགའ་བཞིན་དུ་ཤི་ནས་སུམ་ཅུ་རྩ་གསུམ་གྱི་གནས་སུ་ལྷའི་བུ་མོར་སྐྱེས་ཏེ་དེ་ཞག་མ་ལོན་པར་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་པས་རྒྱུན་དུ་ཞུགས་པ་ཐོབ་ནས་དགའ་བའི་ཚིག་བརྗོད་དེ་ལྷ་ཡུལ་དུ་སོང་ངོ༌། །ཕྱིར་ནངས་བཅོམ་ལྡན་འདས་ཀྱིས་འཁོར་རྣམས་ལ་ནེ་ཙོ་གང་གིས་ནགས་ཁྲོད་དེར་ནུབ་མོ་དགོང་མལ་ལ་སྤྱན་དྲངས་པ་དེ་ཁྱོད་ཀྱིས་མཐོང་ངམ། གསོལ་པ་བཅོམ་ལྡན་འདས་མཐོང་ལགས་སོ༑ ༑བཀའ་སྩལ་པ་དགེ་སློང་དག་ནེ་ཙོ་དེ་ཉིད་ཤི་ནས་སུམ་ཅུ་རྩ་གསུམ་གྱི་ལྷར་སྐྱེས་ཏེ་མདང་སུམ་འདིར་འོངས་ཏེ་བདེན་པ་མཐོང་ནས་ཕྱིར་སོང་ངོ༌། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས། སྔོན་སངས་རྒྱས་འོད་སྲུང་གི་དུས་སུ།དེ་དགེ་བསྙེན་དུ་གྱུར་པ་བསླབ་པ་ལྷོད་པར་བྱས་ཏེ་དེའི་རྣམ་པར་སྨིན་པས་ནེ་ཙོར་སྐྱེས་སོ༑ ༑ང་ལ་སེམས་དགའ་བར་བྱས་པ་དེས་ལྷར་སྐྱེས་སོ། །དེས་བསླབ་པའི་གཞི་ལྷག་མ་རྣམས་བསྲུང་བ་དེས་ནི་བདེན་པ་མཐོང་བར་གྱུར་ཏོ། །དགེ་སློང་དག་དེ་བས་ན་ལས་གཅིག་ཏུ་ངེས་པར་གནག་པ་དང་ལས་འདྲེས་མ་རྣམས་སྤངས་ལ་གཅིག་ཏུ་ངེས་པར་དཀར་བ་རྣམས་འབའ་ཞིག་ལ་གཏད་པར་བྱ་སྟེ་དེ་ལྟར་བསླབ་པར་བྱའོ། །ཞེས་བཀའ་སྩལ་ཏོ། །
༈ ཡང་བཅོམ་ལྡན་འདས་རྒྱལ་པོའི་ཁབ་ན་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཡུན་རིང་མོ་ཞིག་ཏུ་མ་མཐོང་བས་སེམས་གདུང་བར་གྱུར་ཏེ། དེས་རྒྱལ་པོ་གསལ་རྒྱལ་ལ་བསྐུལ་ནས། རྒྱལ་པོ་དེས་ཡུལ་གྱི་སྐྱེ་བོ་ཀུན་ལ་གོ་བར་བྱས་ཏེ། ཕོ་ཉ་བ་ཞིག་སངས་རྒྱས་སྤྱན་འདྲེན་པར་མངགས་པས། དེ་རྒྱལ་པོའི་ཁབ་ཏུ་སོང་ནས་བཅོམ་ལྡན་འདས་ལ་བསྙུན་གསོལ་ཞིང་རྒྱལ་པོ་ལ་སོགས་པའི་འཕྲིན་ཞུས་ནས༑ ཕོ་ཉ་བ་དེས་རྒྱལ་པོ་གཟུགས་ཅན་སྙིང་པོ་ལའང་གནང་བ་ཞུས་ཏེ། དེར་དབྱར་གནས་ཟིན་པ་དང་སངས་རྒྱས་འཁོར་དང་བཅས་པ་མཉན་ཡོད་དུ་གཤེགས་སོ། །དེ་དང་མཉམ་དུ་ཕོ་ཉ་བ་དེ་ཡང་ཤིང་རྟ་ལ་ཞོན་ནས་འགྲོ་བ་ལ། དེས་བཅོམ་ལྡན་འདས་ཞབས་ཀྱིས་གཤེགས་པར་མཐོང་ནས། ཤིང་རྟ་ལས་བབས་ཏེ་བཅོམ་ལྡན་འདས་ལ་ཕུལ་བ་དང༌།བཀའ་སྩལ་པ། རྫུ་འཕྲུལ་རྐང་པའི་ཤིང་རྟ་དང༌། །ཡང་དག་རྩོལ་ལ་ང་གནས་ནས། །ཉོན་མོངས་ཚེར་མས་མ་སྣད་པར། །ས་སྟེང་ཀུན་ཏུ་རྒྱུ་བར་བྱེད། །ཕོ་ཉས་གསོལ་པ།བཅོམ་ལྡན་འདས་ནི་རྫུ་འཕྲུལ་གྱི་ཞབས་ཀྱིས་གཤེགས་པ་ལགས་ཀྱིས་ཀྱང༌། བདག་ལ་ཕན་གདགས་པ་དང་ཐུགས་བརྩེ་བའི་སླད་དུ་ཆིབས་སུ་གསོལ། དེ་ནས་དེ་ལ་ཐུགས་བརྩེ་བའི་སླད་དུ་རྫུ་འཕྲུལ་གྱིས་ཤིང་རྟའི་སྟེང་ན་བཞུགས་བཞིན་དུ་མཉན་ཡོད་དུ་བྱོན་ཅིང༌༑ ཕོ་ཉ་བས་ཀྱང་རྒྱལ་པོ་ལ་སྦྲན་ཏེ་སྐྱེ་བོའི་ཚོགས་ཐམས་ཅད་ཀྱིས་བསུས་ནས་རྒྱལ་བྱེད་ཀྱི་ཚལ་དུ་ཞུགས་སོ། །ཕོ་ཉ་དེས་ཆོས་ཐོས་ནས་དེའི་མཚན་མོ་ཉིད་དུ་ཤི་ནས་སུམ་ཅུ་རྩ་གསུམ་གྱི་ལྷར་སྐྱེས་ཏེ། ཞག་མ་ལོན་པར་དེ་ཉིད་དུ་བཅོམ་ལྡན་འདས་ཀྱི་སྤྱན་སྔར་འོངས་ཏེ། ཆོས་ཉན་པས་འབྲས་བུ་དང་པོ་ཐོབ་ནས། དགའ་བའི་ཚིག་བརྗོད་ཏེ་ལྷ་ཡུལ་དུ་སོང་ངོ༌། །དེའི་ཚེ་འོད་ཀྱིས་རྒྱལ་བྱེད་ཀྱི་ཚལ་ཀུན་སྣང་བར་གྱུར་པ་རྒྱལ་པོ་གསལ་རྒྱལ་གྱིས་མཐོང་ནས་ནམ་ལངས་པ་ན་དེའི་དོན་གསོལ་པས། བཀའ་སྩལ་པ། ཁྱོད་ཀྱི་ཕོ་ཉ་བ་དེ་ང་ལ་སེམས་དགའ་བར་གྱུར་ནས་ཤི་སྟེ་སུམ་ཅུ་རྩ་གསུམ་གྱི་ལྷར་སྐྱེས་ནས་དེ་མདང་སུམ་ངའི་ཐད་དུ་འོངས་ཏེ། ངས་དེ་ལ་ཆོས་བསྟན་ཏེ་བདེན་པ་མཐོང་བར་གྱུར་ནས། རང་གི་གནས་སུ་སོང་ངོ༌། །དེ་ནས་རྒྱལ་པོ་དེ་ངོ་མཚར་དུ་གྱུར་ནས། ཀྱེ་མ་སངས་རྒྱས། ཀྱེ་མ་ཆོས། ཀྱེ་མ་དགེ་འདུན་འདི་དག་ལ་ནི་ཆུང་ངུ་ཞིག་བྱས་ཀྱང་རྣམ་པར་སྨིན་པ་ཆེན་པོར་འགྱུར་རོ་ཞེས་སྨྲས་སོ། །དེ་ནས་བཅོམ་ལྡན་འདས་ཀྱིས། རྐང་གཉིས་རྣམས་ཀྱི་ནང་ནས་སངས་རྒྱས་མཆོག་དང༌། ཆོས་རྣམས་ཀྱི་ནང་ནས་འདོད་ཆགས་དང་བྲལ་བའི་ཆོས་དང༌།ཚོགས་རྣམས་ལས་དེ་བཞིན་གཤེགས་པའི་ཉན་ཐོས་ཀྱི་དགེ་འདུན་མཆོག་ཡིན་པར་བསྟན་ཏེ༑ མཆོག་ལ་མངོན་པར་དགའ་བ་དེ་དག་གི་ནི་རྣམ་པར་སྨིན་པ་ཡང་ལྷ་དང་མི་རྣམས་ཀྱི་ནང་དུ་མཆོག་འབའ་ཞིག་ཏུ་ཤེས་པར་བྱའོ་གསུངས། འདི་གཉིས་ཀྱིས་ནི་བསླབ་པ་འཆལ་བའི་ཉེས་དམིགས་དང་བསླབ་གཞི་ཕྲ་མོ་བསྲུང་བ་དང་སངས་རྒྱས་ལ་དད་པ་དགེ་འདུན་པ་སོགས་ཀྱི་མངག་གཞུག་ཆོས་བཞིན་དུ་བགྱིས་པའི་ཕན་ཡོན་བསྟན་པའོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ། ཀོ་ས་ལའི་ལྗོངས་རྒྱུ་ཞིང་གཤེགས་པ་ལས་ནགས་ཁྲོད་གཅིག་ཏུ་བྱོན་པ་དང༌། དེ་ན་མ་ཧེའི་ཁྱུ་ཆེན་པོ་མ་ཧེའི་རྫི་ལྔ་བརྒྱ་དང་བཅས་ཏེ་གནས་ཤིང་དེའི་ནང་ན་མ་ཧེ་སྟོབས་ཆེན་པོ་དང་ལྡན་པ་མི་གཞན་གྱི་དྲི་ཚོལ་བ་ཙམ་གྱིས་སྟེང་དུ་རྒྱུག་པར་བྱེད་པ་ཞིག་ཡོད་དོ། །དེར་བཅོམ་ལྡན་འདས་གཤེགས་པར་མཐོང་ནས། མ་ཧེའི་རྫི་བུ་རྣམས་ཀྱིས་སྐད་ཆེན་པོས་བོས་ཏེ། འདི་ན་མ་ཧེ་མ་རུངས་པ་མཆིས་ཀྱིས། ཤུལ་འདིར་མི་གཤེགས་སུ་གསོལ་ཞེས་བྱས་སོ། །དེར་བཅོམ་ལྡན་འདས་ཀྱིས། ཀྱེ་ངས་འདིར་དུས་ལ་བབ་པར་ཤེས་སོ་ཞེས་གསུངས་ནས་དེར་གཤེགས་པ་ན། མ་ཧེ་དེས་མཐོང་ནས་རྔ་མ་ལྡང་དུ་གཟར་ནས་ཕྱོགས་དེར་བརྒྱུགས་སོ། །དེ་ནས་བཅོམ་ལྡན་འདས་ཀྱིས་མདུན་དུ་སེང་གེ་རལ་པ་ཅན་ལྔ། གཡས་གཡོན་དུ་མེ་ཆེན་པོ་ལྔ། སྟེང་དུ་ལྕགས་ཀྱི་ཕ་བོང་ཆེན་པོ་བཅས་སྤྲུལ་པས། མ་ཧེ་དེ་རབ་ཏུ་འཇིགས་ནས་བཅོམ་ལྡན་འདས་ཀྱི་ཞབས་ལ་ལྕེས་བལྡག་ནས་ཞུམ་བཞིན་དྲུང་དུ་འཁོད་པ་ན། དེ་ལ་བཞིན་བཟང་འདི་ལྟར་འདུ་བྱེད་ཐམས་ཅད་ནི་མི་རྟག་གོ །ཆོས་ཐམས་ཅད་ནི་བདག་མེད་པའོ། །མྱ་ངན་ལས་འདས་པ་ནི་ཞི་བའོ། །ཞེས་ཚིག་གསུམ་བསྟན་ནས་ཚེ་རབས་དྲན་པར་མཛད་པས་དེ་ངུས་སོ། །དེར། ཁྱོད་ནི་དུད་འགྲོར་སྐྱེས་པ་ལ། །སོགས་གོང་དུ་སྦྲུལ་གྱི་སྐབས་སུ་བསྟན་པའི་ཚིགས་བཅད་རྣམས་གསུངས་ཏེ། ང་ལ་སེམས་དགའ་བར་གྱིས་དང་དུད་འགྲོའི་སྐྱེ་གནས་ལས་ཐར་ཡང་སྲིད་དོ། །ཞེས་བཀའ་སྩལ་པས། མ་ཧེ་དེ་ཟས་བཅད་ནས་ཚེ་འཕོས་ཏེ་སུམ་ཅུ་རྩ་གསུམ་གྱི་ལྷར་སྐྱེས་ཤིང་བཅོམ་ལྡན་འདས་ཀྱི་སྤྱན་སྔར་འོངས་ཏེ་ཆོས་ཉན་པས་བདེན་པ་མཐོང་ནས་དགའ་བའི་ཚིག་བརྗོད་ནས་རང་གནས་སུ་སོང་ངོ༌། །དེའི་ཚེ་ནགས་ཁྲོད་དུ་སྣང་བ་ཆེན་པོས་ཁྱབ་པ་མཐོང་ནས་མ་ཧེའི་རྫི་རྣམས་ཀྱིས་དེའི་དོན་གསོལ་པ་ན། བཅོམ་ལྡན་འདས་ཀྱིས་སྔར་གྱི་ལོ་རྒྱུས་དེ་གསུངས་པས། དེ་དག་མངོན་པར་དགའ་ཞིང་ངོ་མཚར་དུ་གྱུར་ནས། དུད་འགྲོའི་སྐྱེ་གནས་སུ་སྐྱེས་པས་ཀྱང་དགེ་བའི་བཤེས་གཉེན་དང་ཕྲད་ནས་ཁྱད་པར་དེ་ལྟ་བུ་ཐོབ་པར་གྱུར་ན་བདག་ཅག་གིས་ཅིས་མི་ཐོབ་སྙམ་སྟེ། སངས་རྒྱས་འཁོར་དང་བཅས་པ་ལ་བཤོས་ཕུལ་ཞིང་དེ་དག་དད་པས་རབ་ཏུ་བྱུང་བས་མཐར་གྱིས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེ་དག་གི་ལས་ཀྱི་རྒྱུ་ཞུས་པ་ན། བཅོམ་ལྡན་འདས་ཀྱིས་སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། འདི་རྣམས་དགེ་སློང་སྡེ་སྣོད་གསུམ་པ་འཁོར་ལྔ་བརྒྱ་དང་བཅས་པར་གྱུར་ཏེ། དེའི་ཚེ་སློབ་པ་དང་མི་སློབ་པའི་དགེ་སློང་མང་པོས་དེ་ལ་གསུང་རབ་ཀྱི་དོན་དྲིས་པས། དེས་ལན་མ་ཐེབས་པས་ཁྲོས་ཏེ། ནགས་ཀྱིས་མ་ཧེ་དང་འདྲ་བ་འདི་དག་ཅི་ཤེས་ཞེས་སྨྲས་ཤིང༌། དེའི་སློབ་མ་རྣམས་ཀྱིས་ཀྱང་མ་ཧེའི་རྫི་དང་འདྲ་བ་འདི་དག་ཅི་ཤེས་ཞེས་ཚིག་རྩུབ་སྨྲས་པའི་རྒྱུ་དེས། སྐྱེ་བ་ལྔ་བརྒྱར་སྡེ་སྣོད་འཛིན་པ་མ་ཧེའི་ཁྱུ་མཆོག་དང་སློབ་མ་རྣམས་རྫི་བུར་གྱུར་ཏོ། །དེ་ད་ལྟར་ང་ལ་སེམས་དགའ་བར་གྱུར་པས་ལྷར་སྐྱེས་པ་དང༌། དེ་རྣམས་ཀྱིས་དེའི་ཚེ་ཚུལ་ཁྲིམས་བསྲུངས་པས་བདེན་པ་མཐོང་བ་དང་དགྲ་བཅོམ་པ་ཉིད་མངོན་དུ་བྱས་སོ། །དགེ་སློང་དག་དེ་བས་ན་ངག་གི་ཉེས་པ་སྤང་བའི་ཕྱིར་འབད་པར་བྱ་སྟེ། ཅི་ནས་མ་ཧེ་དང་མ་ཧེ་རྫི་རྣམས་ཀྱི་ཉེས་པ་དེ་ལྟ་བུ་དག་འབྱུང་བར་མི་འགྱུར་བ་དང༌། ལྷའི་བུ་དེའི་ཡོན་ཏན་གྱི་ཚོགས་དེ་ལྟ་བུ་ཐོབ་པར་འགྱུར་བར་དགེ་སློང་ཁྱོད་ཀྱིས་དེ་ལྟར་བསླབ་པར་བྱའོ། །ཞེས་བཀའ་སྩལ་ཏོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ལྷའི་བུ་བསྙེན་གནས་ཞེས་པ་འཁོར་ལྔ་བརྒྱ་དང་བཅས་པ་བཅོམ་ལྡན་འདས་ཀྱི་སྤྱན་སྔར་འོངས་ནས་ཆོས་ཉན་ཏེ་རྒྱུན་དུ་ཞུགས་པའི་འབྲས་བུ་ཐོབ་སྟེ་དགའ་བའི་ཚིག་བརྗོད་ནས་སླར་ལྷ་ཡུལ་དུ་སོང་ངོ༌། །དེའི་ཚེ་འོད་ཀྱི་སྣང་བ་མཐོང་ནས་འཁོར་རྣམས་ཀྱིས་ཞུས་པ་ན། གོང་གི་ལོ་རྒྱུས་གསུངས་ནས།སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ཏེ་དྲང་སྲོང་སྨྲ་བ་རི་དྭགས་ཀྱི་ནགས་སུ་བཞུགས་པའི་ཚེ། རྒྱལ་པོ་ཀྲི་ཀཱི་དེར་བསྙེན་བཀུར་གྱི་ཕྱིར་འོང་བ་བྲམ་ཟེ་གཉིས་ཀྱིས་མཐོང་ནས། དེ་གཉིས་རྒྱལ་སྲིད་ལ་འདོད་པ་སྐྱེས་ཏེ་དགེ་བསྙེན་ཞིག་ལ་ཐབས་དྲིས་པས།བསྙེན་གནས་ཡན་ལག་བརྒྱད་པ་བསྲུང་བ་ན་དེས་ཅི་བསམས་པ་དང༌། ཅི་འདོད་པ་ཐམས་ཅད་འགྲུབ་པར་འགྱུར་རོ་ཞེས་ཐོས་པས། དེ་གཉིས་ཀྱིས་ཁྱིམ་བདག་ཆུ་སྟོད་ལས་བསྙེན་གནས་ཡན་ལག་བརྒྱད་པ་བླངས་པ་ལས། གཅིག་གིས་ཡོངས་སུ་དག་པར་བསྲུངས་པས་དེ་ཤི་ནས་རྒྱལ་པོའི་ཀྲི་ཀཱིའི་བུར་སྐྱེས་ཏེ་མིང་ལེགས་སྐྱེས་ཞེས་བཏགས་ནས་ཕ་ཤི་བའི་འོག་ཏུ་རྒྱལ་པོར་བཅུག་གོ །ཅིག་ཤོས་ཀྱིས་ནི་བསྙེན་གནས་ཉམས་པར་བྱས་པས་དེ་ཤི་ནས་ཀླུར་སྐྱེས་ཏེ། དེའི་སྟེང་དུ་ཉིན་གཅིག་བཞིན་དུ་ལན་བདུན་བདུན་བྱེ་ཚན་བབ་སྟེ་དེས་རུས་པ་འབའ་ཞིག་ལུས་པར་བྱེད་དོ། །དེ་སྡུག་བསྔལ་གྱིས་ནོན་ནས་དེའི་ལས་ཀྱི་རྒྱུ་ལ་བརྟགས་པས་སྔོན་ཇི་ལྟར་གྱུར་པ་ཤེས་ནས། ད་ཡང་བདག་གིས་བསྙེན་གནས་ཡན་ལག་བརྒྱད་པ་བླངས་ཏེ་བསྲུངས་ན་འདི་ལས་ཐར་པར་འགྱུར་ཡང་སྲིད་སྙམ་སྟེ། དེར་བྲམ་ཟེའི་ཆ་ལུགས་སུ་སྤྲུལ་ཏེ། རྒྱལ་པོའི་ཐད་དུ་ཕྱིན་ནས། རྒྱལ་པོ་ལ་རྒྱལ་བར་གྱུར་ཅིགསྐུ་ཚེ་རིང་བར་ཤོག་ཅིག རྒྱལ་པོ་ཆེན་པོ་བསྙེན་གནས་ཡན་ལག་བརྒྱད་དང་ལྡན་པ་བདག་ལ་འཚལ་གྱིས་ལྷས་བསྙེན་གནས་ཡན་ལག་བརྒྱད་དང་ལྡན་པ་སྩལ་ཏུ་གསོལ། གལ་ཏེ་མ་བསྩལ་ན་གདོན་མི་འཚལ་བར་ལྷའི་དབུ་ཚལ་པ་བདུན་དུ་གས་པར་འགྱུར་རོ་ཞེས་བྱས་ཏེ་དེ་ཉིད་དུ་མི་སྣང་བར་གྱུར་ཏོ། །དེར་རྒྱལ་པོ་ཤིན་ཏུ་སྐྲག་ནས་གསེར་འབུམ་ཡོད་པའི་སྣོད་རྒྱལ་མཚན་གྱི་རྩེ་མོ་ལ་བཏགས་ཏེ་ཡུལ་ཐམས་ཅད་དུ་དྲིལ་བསྒྲགས་ནས། སུས་ང་ལ་བསྙེན་གནས་ཡན་ལག་བརྒྱད་དང་ལྡན་པ་སྟོན་པ་དེ་ལ་གསེར་འབུམ་འདི་སྦྱིན་ཞིང་བཀུར་སྟི་ཆེན་པོས་ཀྱང་བཀུར་བར་བྱའོ་ཞེས་བསྒོའོ། །དེར་ཤིང་མཁན་གྱི་བུད་མེད་རྒན་མོ་ཞིག་གིས༑ རྒྱལ་པོ་ལ་ཀ་བ་ཞིག་བསྟན་ཏེ། སྔོན་བདག་གི་ཕས་ཀ་བ་འདི་ལ་སྤོས་དང་བདུག་པ་དང་མེ་ཏོག་དག་གིས་མཆོད་པར་བགྱིད་ན་འདི་ཕྱུང་སྟེ་གཟིགས་ཤིག དེར་ཀ་བ་དེ་ཕྱུང་བ་དང༌། དེའི་འོག་ནས་བསྙེན་གནས་ཡན་ལག་བརྒྱད་དང་ལྡན་པ་དང༌། དགེ་བསྙེན་གྱི་བསླབ་པའི་གཞི་ལྔ་དང་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་གསེར་གྱི་གླེགས་བམ་ལ་བྲིས་པ་ཞིག་རྙེད་དོ། །དེ་ནས་རྒྱལ་པོས་ཀླུ་དེ་ལ་བསྙེན་གནས་ཡན་ལག་བརྒྱད་པ་བྲིས་ཏེ་བྱིན། དྲང་སྲོང་སྨྲ་བ་ན་གནས་པའི་དྲང་སྲོང་ཁྲི་ཉིས་སྟོང་གིས་ཀྱང་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་མངོན་དུ་བྱས་སོ། །ཀླུ་དེས་བསྙེན་གནས་ཡན་ལག་བརྒྱད་པ་བསྲུངས་ནས་ཐང་ལ་ཕྱུང་སྟེ་ལུས་བོར་ནས་ཟས་བཅད་དེ་ཤི་འཕོས་ཏེ་གཡོག་འཁོར་ལྔ་བརྒྱ་དང་བཅས་ཏེ་སུམ་ཅུ་རྩ་གསུམ་གྱི་ལྷར་སྐྱེས་སོ། །དགེ་སློང་དག་བསྙེན་གནས་ནི་དེ་ལས་བྱུང་སྟེ་མིང་ཡང་དེ་ལས་བཏགས་སོ་ཞེས་བཀའ་སྩལ་ཏོ། །འདིས་ནི་བསྙེན་གནས་ཀྱི་ཁུངས་དང་ཚུལ་བཞིན་དུ་བསྲུངས་པའི་ཕན་ཡོན་དང་མ་བསྲུངས་པའི་ཉེས་དམིགས་བསྟན་པ་སྟེ། འདི་དང་གོང་གི་མཛངས་བླུན་གྱི་དེ་གཉིས་སྤྱིའི་ཁོག་གཅིག་ཀྱང་ཁྱད་པར་ཅུང་ཟད་སྣང་ངོ༌། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། པཉྩ་ལའི་རྒྱལ་པོས་རྒྱལ་པོ་གསལ་རྒྱལ་ལ་ངང་པ་ལྔ་བརྒྱ་སྐྱེས་སུ་བསྐུར་བ་རྒྱལ་པོ་གསལ་རྒྱལ་གྱིས་ངང་པ་དེ་དག་ལ་མི་འཇིགས་པ་བྱིན་ཏེ་རྒྱལ་བྱེད་ཀྱི་ཚལ་དུ་བཏང་བས། དེ་དག་སངས་རྒྱས་འཁོར་དང་བཅས་པས་བཤོས་གསོལ་བའི་དྲུང་དུ་འགྲོ་ཞིང་ཁྱོས་མ་བྱིན་པ་དག་ཟ་བར་བྱེད་ཅིང༌།འཁོར་རྣམ་བཞི་ལ་ཆོས་གསུངས་པའི་སྐབས་ཀྱང་དེ་དག་ལ་ཕྱིན་ཏེ་ཉན་པར་བྱེད་པ་ལས།དེ་རྣམས་ཚེ་འཕོས་ནས་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས་ཏེ་དེ་དག་ཞག་མ་ལོན་པར་བཅམ་ལྡན་འདས་ཀྱི་དྲུང་དུ་འོངས་ནས་ཆོས་ཞུས་ཏེ་བདེན་པ་མཐོང་བས་དགའ་བའི་ཚིག་བརྗོད་ཅིང་རང་གནས་སུ་སོང་ངོ༌། །ཕྱིར་ནངས་འཁོར་རྣམས་ལ་བཀའ་སྩལ་པ། དགེ་སློང་དག་ཀོ་ས་ལའི་རྒྱལ་པོ་གསལ་རྒྱལ་གྱིས། ངང་པ་ལྔ་བརྒྱ་འདིར་བཏང་བ་དེ་ཁྱོད་ཀྱི་མཐོང་ངམ། བཙུན་པ་མཐོང་ལགས་སོ། །བཀའ་སྩལ་པ། དེ་དག་ང་ལ་སེམས་དགའ་བར་གྱུར་ཏེ་ཤི་ནས་སུམ་ཅུ་རྩ་གསུམ་གྱི་ལྷ་ཡུལ་བཟང་པོར་སྐྱེས་ཏེ། དེ་དག་མདང་ངའི་ཐད་དུ་ལྷགས་ནས་དེ་དག་ལ་ངས་ཆོས་བསྟན་ཏེ་བདེན་པ་མཐོང་བར་གྱུར་ནས་རང་གི་གནས་སུ་དོང་ངོ༌། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་དུས་སུ་འདི་དག་རབ་ཏུ་བྱུང་བ་ལས་བསླབ་པ་ལ་ལྷོད་པར་བྱས་པ་དེས་ན་ངང་པར་སྐྱེས་སོ༑ ༑ང་ལ་སེམས་དགའ་བར་བྱས་པ་དེས་ནི་ལྷར་སྐྱེས་སོ། །བསླབ་པ་ལྷག་མ་རྣམས་བསྲུངས་པ་དེས་ནི་བདེན་པ་མཐོང་བར་གྱུར་ཏོ། །དགེ་སློང་དག་དེ་བས་ན་ལས་གཅིག་ཏུ་དཀར་བ་འབའ་ཞིག་ལ་གཏད་པར་བྱའོ་གསུངས། འདིས་ནི་བསླབ་པ་འགལ་བའི་ཉེས་དམིགས་དང༌། དེ་ལས་བསླབ་གཞི་གཞན་ཕྲ་མོ་བསྲུངས་པ་དང་སངས་རྒྱས་ལ་དད་པ་དང་ཆོས་ཐོས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་སེར་སྐྱའི་གནས་ན་ཤིང་ནྱ་གྲོ་དྷའི་ཀུན་དགའ་ར་བ་ན་བཞུགས་པའི་ཚེ། སེར་སྐྱའི་གནས་ན་ཤཱཀྱ་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་མིའི་ཁ་དོག་ལས་ནི་འདས་ལྷའི་ཁ་དོག་ནི་མ་ཐོབ་པ་འཛམ་བུའི་ཆུ་བོ་གསེར་གྱི་མདོག་འདྲ་བ་ཞིག་བཙས་ཏེ། དེའི་འོད་ཀྱིས་གྲོང་ཁྱེར་སེར་སྐྱའི་གནས་ཐམས་ཅད་སྣང་བར་བྱས་པས་མིང་གསེར་འོད་ཅེས་བཏགས་སོ། །དེར་ཆེར་སྐྱེས་པ་ན་བྱད་གཟུགས་ཀྱི་རྒྱགས་པས་མྱོས་ཏེ་གྲོང་ཁྱེར་གྱིས་ཕྱི་རོལ་ན་རྩེར་ཕྱིན་པ་ན། ཤཱཀྱ་རྣམས་ཤིང་ནྱ་གྲོ་དྷཱའི་ཀུན་དགའ་ར་བར་འགྲོ་བ་མཐོང་ནས་གཏམ་དྲིས་པས། སངས་རྒྱས་ཀྱི་མཚན་ཐོས་པའི་མོད་ལ་སྤུ་ཐམས་ཅད་ཟིང་ཞིང་མཆོག་ཏུ་ངོ་མཚར་བར་གྱུར་ནས། བཅོམ་ལྡན་འདས་ཀྱི་སྤྱན་སྔར་ཕྱིན་པ་ན་སྐུ་མཐོང་བ་ཙམ་གྱི་དེའི་བྱད་གཟུགས་ཀྱི་རྒྱགས་པ་མེད་པར་གྱུར་ནས་ཞབས་ལ་ཕྱག་བྱས་ཏེ་ཆོས་ཉན་ནས། ཕ་མ་ལ་གནང་བ་ཞུས་ཏེ་ཚུར་ཤོག་གིས་བསྙེན་པར་རྫོགས་ཏེ་བརྩོན་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་བསྐལ་པ་དགུ་བཅུ་རྩ་གཅིག་འདས་པའི་ཕ་རོལ་ན་སངས་རྒྱས་རྣམ་པར་གཟིགས་འཇིག་རྟེན་དུ་བྱོན་ཏེ། རྒྱལ་པོའི་ཕོ་བྲང་གཉེན་ལྡན་དུ་བཞུགས་ནས། སངས་རྒྱས་ཀྱི་ཕྲིན་ལས་ཐམས་ཅད་མཛད་པའི་འོག་ཏུ་སྐུ་མྱ་ངན་ལས་འདས་པའི་ཚེ། རྒྱལ་པོ་མཉན་ཡོད་ཀྱིས་སྐུ་གདུང་ལ་མཆོད་པ་བྱས་ནས། རིན་པོ་ཆེ་སྣ་བཞི་ལས་བྱས་པའི་མཆོད་རྟེན་ཁོ་ར་ཁོར་ཡུག་ཏུ་དཔག་ཚད་གཅིག་ཡོད་ལ། འཕང་དུ་རྒྱང་གྲགས་གཅིག་ཡོད་པ་ཞིག་བརྩིགས་ཏེ་མཆོད་རྟེན་གྱི་དུས་སྟོན་ཡང་གཙུགས་སོ། །དེའི་ཚེ་ཁྱིམ་བདག་གཅིག་གིས་མཆོད་རྟེན་དེ་ལ་གསེར་གྱི་མེ་ལོང་ཞིག་བཏགས་ནས་སྤོས་དང་མེ་ཏོག་སོགས་ཀྱིས་མཆོད་ཅིང་ཕྱག་བྱས་ཏེ། བདག་གིས་ཀྱང་ཡོན་ཏན་འདི་ལྟ་བུ་དག་ཐོབ་པར་གྱུར་ཅིག སྟོན་པ་འདི་ལྟ་བུ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་ཁྱིམ་བདག་དེ་ནི་ཁྱེའུ་གསེར་འོད་འདི་ཡིན་ཏེ། དེའི་ཚེ་མཆོད་རྟེན་ལ་བཀུར་སྟི་བྱས་པས་འདི་ལྟར་གཟུགས་བྱད་ཁྱད་པར་དུ་འཕགས་ཤིང༌། སྨོན་ལམ་བཏབ་པས་ཚེ་འདི་ལ་དགྲ་བཅོམ་པ་ཉིད་མངོན་དུ་བྱས་སོ་གསུངས།
༈ ཡང་སྟོན་པ་ནྱ་གྲོ་དྷཱའི་ཀུན་དགའ་བ་ན་བཞུགས་པའི་ཚེ། ཤཱཀྱ་ཕྱུག་པོ་རྣམ་ཐོས་བུའི་ནོར་ལ་འགྲན་པ་ཞིག་གི་ཆུང་མ་ལ་ཁྱེའུ་མཛེས་ཤིང་ལྟ་ན་སྡུག་པ། ཁ་ནས་ཨུད་པ་ལའི་དྲི་བྲོ་བ་ལུས་ལས་ཙནྡན་གྱི་དྲི་འབྱུང་བ་ཞིག་བཙས་པས་མིང་དྲི་ཞིམ་ཞེས་བཏགས་སོ༑ ༑དེར་ཆེར་སྐྱེས་ནས་ལམ་སྲང་དུ་ཞུགས་པའི་ཚེ་ཙནྡན་གྱི་དྲི་བསུང་གིས་གྲོང་ཁྱེར་ཐམས་ཅད་ཁྱབ་པར་གྱུར་ཏེ་སྐྱེ་བོ་ཐམས་ཅད་ངོ་མཚར་དུ་གྱུར་ཞིང༌། དེ་ཕྱིས་སངས་རྒྱས་དང་མཇལ་ནས་ཆོས་ཐོས་པས་རྒྱུན་དུ་ཞུགས་པ་ཐོབ་ཅིང༌། ཕ་མ་ལ་གསོལ་ནས་རབ་ཏུ་བྱུང་ཞིང་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ། ཁྱིམ་བདག་གཅིག་དད་པ་སྐྱེས་ནས་སྤོས་དང་བྱུག་པ་རྣམ་པ་སྣ་ཚོགས་ཕུལ་ཏེ། བདུག་པ་དང་མེ་ཏོག་གིས་མཆོད་ནས་སྨོན་ལམ་བཏབ་པའི་རྒྱུ་དེས་ད་ལྟར་དྲི་ཞིམ་པ་དང༌། དགྲ་བཅོམ་པ་ཉིད་མངོན་དུ་བྱས་སོ་གསུངས།
༈ ཡང་སྟོན་པ་ནྱ་གྲོ་དྷཱའི་ཀུན་དགའ་ར་བར་བཞུགས་པའི་ཚེ། ཤཱཀྱ་རྣམ་ཐོས་བུའི་ནོར་དང་ལྡན་པའི་ཆུང་མ་ཞིག་ལ་ཁྱེའུ་དཔེ་ཟླ་དང་བྲལ་བའི་གཟུགས་བྱད་གཙང་བ་ཞིག་བཙས་ཏེ་མིང་བྱད་བཟང་དུ་བཏགས། དེར་ཆེར་སྐྱེས་ནས་ཕྱོགས་གང་དང་གང་དུ་གོམ་པ་བོར་བ་དེ་དག་ཀྱང་གཙང་བར་གྱུར་པས། དེ་བསོད་ནམས་དང་ལྡན་ཞིང་ཆེ་བར་གྲགས་སོ༑ ༑དེ་ཉིད་ཕྱིས་བཅོམ་ལྡན་འདས་དང་མཇལ་ཏེ་ཆོས་ཐོས་པས་རྒྱུན་དུ་ཞུགས་པ་ནས་དགྲ་བཅོམ་པའི་བར་སྔར་བཞིན་ནོ། །དེར་ལས་ཀྱི་རྒྱུ་གསོལ་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ་དུས་སྟོན་བྱས་པའི་འོག་ཏུ་མི་དབུལ་པོ་ཞིག་མཆོད་རྟེན་གྱི་འཁོར་སའི་ནང་དུ་སོང་བ་ན། མཆོད་རྟེན་དེ་མེ་ཏོག་རྙིང་པ་དང་རྡུལ་གྱིས་གཡོགས་པར་མཐོང་ནས། དེས་སངས་རྒྱས་ཀྱི་ཡོན་ཏན་རྗེས་སུ་དྲན་ནས་དད་པ་སྐྱེས་ཏེ་ཕྱགས་མ་བླངས་ནས་མཆོད་རྟེན་ཡང་ཕྱགས་མེ་ཏོག་རྙིང་པ་རྣམས་ཀྱང་བསལ་ཏོ། །དེ་ནས་དེས་མཆོད་རྟེན་ལ་རྡུལ་དང་དྲི་མ་མེད་པར་མཐོང་ནས་དགའ་བ་སྐྱེས་ཏེ། ཕྱག་འཚལ་ནས་སྨོན་ལམ་བཏབ་པས་ད་ལྟར་བྱད་གཟུགས་བཟང་ཞིང་འབྲས་བུ་བཞི་མངོན་དུ་བྱས་སོ་གསུངས།
༈ ཡང་སྟོན་པ་ནྱ་གྲོ་དྷའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ། སྟོབས་ཀྱི་ཤུགས་གཞན་ལས་འཕགས་པ་ཞིག་བཙས་པས་མིང་སྟོབས་ལྡན་ཞེས་བྱ་བ་བཏགས་སོ། །དེ་ཆེར་སྐྱེས་པ་ན་བཅོམ་ལྡན་འདས་དང་མཇལ་ཞིང་ཆོས་ཐོས་པས་རྒྱུན་དུ་ཞུགས་པ་ཐོབ་པ་ནས་དགྲ་བཅོམ་པའི་བར་སྔར་བཞིན་དུ་གྱུར་ཏོ། །དེ་ནས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ཉིད་ཀྱི་དུས་སྟོན་ཚེ་སྐྱེ་བོ་མང་པོས་གླུ་གར་བྱས་པས་མཆོད་རྟེན་དེ་རྡུལ་གྱིས་གཡོགས་པ་ན། ཁྱིམ་བདག་གཅིག་གིས་མཐོང་ནས་སངས་རྒྱས་ཀྱི་ཡོན་ཏན་རྗེས་སུ་དྲན་ནས་དད་པ་སྐྱེས་ཏེ། སྤོས་ཀྱི་ལྡེ་གུ་ཏིལ་མར་དང་སྦྱར་བ་ཕུལ་ནས་སྨོན་ལམ་བཏབ་པས། རྒྱུ་དེས་ད་ལྟར་སྟོབས་དང་ལྡན་ཞིང་དགྲ་བཅོམ་པ་ཉིད་མངོན་དུ་བྱས་སོ་གསུངས།
༈ ཡང་སྟོན་པ་ནྱ་གྲོ་ངྷཱའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་མཛེས་པ་ཆེ་བར་གྲགས་པ་མཐོང་ན་དགའ་བ་ཞིག་བཙས་ཏེ་མིང་སྡུག་གུ་ཞེས་བཏགས་སོ། །དེ་ཆེར་སྐྱེས་པ་ན་སྦྱིན་པ་ལ་མངོན་པར་དགའ་བ་ཞིག་སྟེ། དགེ་སྦྱོང་དང་བྲམ་ཟེ་དང་བཀྲེན་པ་དང་སྡུག་ཅིང་ཕོངས་པ་རྣམས་ལ་སྦྱིན་པ་སྣ་ཚོགས་པ་གཏོང་བས་སྡུད་པར་བྱེད་དེ། ཕྱིས་བཅོམ་ལྡན་འདས་ལ་མཇལ་བ་ནས་དགྲ་བཅོམ་པའི་བར་སྔར་བཞིན་དུ་གྱུར་ཏོ། །དེར་དེའི་ལས་ཀྱི་རྒྱུ་ཞུས་པ་ན། སྔོན་རྣམ་གཟིགས་ཀྱི་མཆོད་རྟེན་དེ་ལ། ནམ་དཔྱིད་ཀྱི་དུས་སུ་ཤིང་རྣམས་མེ་ཏོག་རྒྱས་ཏེ་མེ་ཏོག་རྣམ་པ་སྣ་ཚོགས་པ་བྱུང་བ་ན། ཁྱིམ་བདག་གཅིག་གིས་རྒྱལ་པོ་ལ་བདག་ནི་ལྷ་དང་ལྷན་ཅིག་ཏུ་མཆོད་རྟེན་ལ་མེ་ཏོག་གདགས་པར་འཚལ་ལོ། །རྒྱལ་པོས་ཀྱང་དེ་ལྟར་གྱིས་ཤིགདེ་ནས་ཁྱིམ་བདག་དེ་དང༌། རྒྱལ་པོ་དང་བློན་པོ་སོགས་ཀྱིས་དྲིལ་བསྒྲགས་ཏེ་མེ་ཏོག་རྣམ་པ་སྣ་ཚོགས་པ་སྟ་གོན་བྱས་ནས་མཆོད་རྟེན་ལ་མེ་ཏོག་བཏགས་ཏེ༑ སྲོག་ཆགས་འབུམ་ཕྲག་དུ་མས་སེམས་དགའ་བ་སྐྱེས་ནས་དགེ་བའི་རྩ་བ་ཡང་དག་པར་བསྐྱེད་དོ། །དེའི་དུས་ཀྱི་ཁྱིམ་བདག་དེ་ནི་སྡུག་གུ་འདི་ཡིན་ཏེ། དེས་སྐྱེ་བོ་ཕལ་མོ་ཆེ་དང་ལྷན་ཅིག་ཏུ་དགེ་བའི་རྩ་བ་རྣམས་བསྐྱེད་པ་དེས། ད་ལྟར་སྐྱེ་བོ་ཕལ་གྱིས་སྙིང་ལ་སྡུག་ཅིང་ཡིད་དུ་འོང་བར་གྱུར་ལ་རྒྱུ་དེས་གཟུགས་བཟང་བ་དང་དགྲ་བཅོམ་པའི་བར་དུ་གྱུར་ཏོ་གསུངས།
༈ ཡང་སྟོན་པ་སེར་སྐྱ་ན་བཞུགས་པའི་ཚེ། ཤཱཀྱ་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་མིག་པདྨ་སྔོན་པོ་དང་འདྲ་བ་མགོ་ལ་ལྷའི་ནོར་བུ་རིན་པོ་ཆེ་མཐོན་ཀ་ཐོགས་པ་ཞིག་བཙས་ཏེ། དེས་གྲོང་ཁྱེར་སེར་སྐྱའི་གནས་ཐམས་ཅད་ནོར་བུ་མཐོན་ཀའི་ཁ་དོག་ཅན་དུ་བྱས་ཏེ་དེའི་མིང་ལ་པདྨའི་མིག་ཅེས་བྱ་བར་བཏགས་སོ། །དེ་ཆེར་སྐྱེས་པ་ན་གང་དང་གང་དུ་འགྲོ་བ་དེར་ལྷ་དང་མི་རྣམས་ཀྱིས་མཆོད་ཅིང་བསྔགས་པར་བྱེད་ལ། ཕྱིས་བཅོམ་ལྡན་འདས་དང་མཇལ་ནས་ཆོས་ཐོས་པས་རྒྱུན་དུ་ཞུགས་པ་ཐོབ་ནས། རབ་ཏུ་བྱུང་སྟེ་དགྲ་བཅོམ་པ་མངོན་དུ་བྱས་སོ༑ ༑དེ་ནས་དེ་བསོད་སྙོམས་ལ་སོང་བ་དང༌། སྐྱེ་བོ་ཕལ་པོ་ཆེས་དེ་ལ་བལྟས་ནས་ངོ་མཚར་བར་གྱུར་ཏོ། །དེར་དགེ་སློང་པདྨའི་མིག་དེ་བཅོམ་ལྡན་འདས་ཀྱི་དྲུང་དུ་སོང་ནས། ཅི་ནས་བདག་གི་ནོར་བུ་རིན་པོ་ཆེ་འདི་མ་མཆིས་པར་མཛད་དུ་གསོལ་ཞུས་པས་སྟོན་པས།བུ་འདི་ནི་ལས་ལས་སྐྱེས་པ་ཡིན་པས་ན་ནོར་བུ་རིན་པོ་ཆེ་འདི་མེད་པར་བྱ་མི་ནུས་སོ། །འོན་ཀྱང་དད་པ་དང་ལྡན་པ་རྣམས་ཀྱིས་མཐོང་ལ། མ་དད་པ་རྣམས་ཀྱིས་མི་མཐོང་བར་བྱའོ་གསུངས་ནས་དེ་བཞིན་དུ་མཛད་དོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ། དེད་དཔོན་ཞིག་རྒྱ་མཚོ་ཆེན་པོའི་གྲུའི་དོན་གྲུབ་སྟེ་ཕྱིར་འོངས་པ་ན། དེའི་ནང་ནས་ནོར་བུ་རིན་པོ་ཆེ་མཐོན་ཀ་ཆེན་པོ་ཞིག་ཁྱེར་ཏེ་འོངས་ནས། སངས་རྒྱས་ཀྱི་ཡོན་ཏན་རྗེས་སུ་དྲན་པས་མཆོད་རྟེན་གྱི་ཆར་ཁེབ་ལ་བཏགས་པས། དེའི་འོད་ཕྱོགས་མཚམས་མཐོན་ཀའི་མདོག་ལྟ་བུར་སྣང་བར་བྱས་ཤིང་མེ་ཏོག་པདྨ་དག་གིས་ཀྱང་མཆོད་ནས་སྨོན་ལམ་བཏབ་བོ། །དེའི་དུས་ཀྱི་དེད་དཔོན་དེ་ནི་པདྨའི་མིག་འདི་ཡིན་ཏེ། དེས་མཆོད་རྟེན་ལ་ནོར་བུ་བཏགས་པས་མགོ་ལ་ནོར་བུ་རིན་པོ་ཆེ་བྱུང་ཞིང་པདྨ་སྔོན་པོས་མཆོད་པས་མིག་པདྨ་ལྟར་མཛེས་པ་དང༌། སྨོན་ལམ་གྱིས་དགྲ་བཅོམ་པ་ཉིད་མངོན་དུ་བྱས་སོ་གསུངས།
༈ ཡང་བཅོམ་ལྡན་འདས་ནྱ་གྲོ་དྷཱར་བཞུགས་པའི་ཚེ། ཤཱཀྱ་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་བྱ་ཀ་ལ་པིང་ཀ་ལྟར་སྐད་སྙན་པ་རྔ་སྒྲ་ལྟར་གདངས་སྙན་པ་ཞིག་བཙས་ཏེ་མིང་རྔ་སྒྲར་བཏགས་སོ། །དེ་ཆེར་སྐྱེས་ནས་བཅོམ་ལྡན་འདས་དང་མཇལ་ཏེ་ཆོས་ཐོས་པས་རྒྱུན་དུ་ཞུགས་པ་ཐོབ་ནས། དེ་རབ་ཏུ་བྱུང་སྟེ་དགྲ་བཅོམ་པ་མངོན་དུ་བྱས་སོ། །དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ་ཁྱིམ་བདག་གཅིག་གིས་རོལ་མོ་མཁས་པར་སྦྱངས་ནས། ཉིན་རེ་བཞིན་དུ་རོལ་མོ་སྣ་ཚོགས་པས་བཀུར་སྟི་བྱས་པས། དེའི་ལས་ཀྱི་རྒྱུས་ད་ལྟར་རྔ་སྒྲ་ལྟ་བུའི་གདངས་ཅན་དུ་གྱུར་ཅིང་རྒྱུ་དེ་ཁོ་ནས་དགྲ་བཅོམ་པ་ཐོབ་བོ་གསུངས།
༈ ཡང་སྟོན་པ་ནྱ་གྲོ་དྷཱའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཤ་སྣག་བུ་ཆེན་པོ་ཞིག་བྱུང་སྟེ་དེ་མཐོང་བས་ཁྱིམ་བདག་དེ་མི་དགའ་བར་གྱུར་ནས་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་ཞུས་པ་ན། བཀའ་སྩལ་པ། ཁྱིམ་བདག་ཁྱོད་མ་འཇིགས་ཤིག ཤ་སྣག་བུ་དེ་རས་བལ་རྨེལ་བའི་ནང་དུ་ཆུག་ལ་ཞག་བདུན་གྱིས་བར་དུ་ཉིན་རེ་བཞིན་དུ་དུས་གསུམ་དུ་ལག་པས་བྲབས་ཏེ། འོ་མས་ཀྱང་ཡང་ཡང་གཏོར་ཅིག་དང༌། དེའི་འོག་ཏུ་རྡོལ་ཏེ་བུ་བརྒྱ་འབྱུང་བར་འགྱུར་ལ་དེ་ཐམས་ཅད་ཀྱང་ཚན་པོ་ཆེའི་སྟོབས་དང་ལྡན་པར་འགྱུར་རོ། །དེ་ཐོས་པ་དང་ཁྱིམ་བདག་དེ་ཆེས་དགའ་བར་གྱུར་ཏེ། ཇི་སྐད་བསྟན་པ་བཞིན་དུ་བྱས་པས། ཞག་བདུན་ན་དེ་རྡོལ་བའི་ནང་ནས་བུ་བརྒྱ་བྱུང་སྟེ། ཀུན་ཀྱང་གཟུགས་མཛེས་ཤིང་ཚན་པོ་ཆེའི་སྟོབས་དང་ལྡན་པ་ཤ་སྟག་བྱུང་ངོ༌། །དེ་ཐམས་ཅད་ཆེར་སྐྱེས་པ་ན་བཅོམ་ལྡན་འདས་དང་མཇལ་ཞིང་ཆོས་ཐོས་པས་བདེན་པ་མཐོང་ཞིང༌། རབ་ཏུ་བྱུང་ནས་ཀུན་ཀྱང་དགྲ་བཅོམ་པར་གྱུར་ཏོ། །དེར་ངོ་མཚར་དུ་གྱུར་ནས་དེ་རྣམས་ཀྱི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ་མཛའ་སྡེ་བརྒྱ་མངོན་པར་དད་ནས། དེ་དག་གིས་ལྷན་ཅིག་ཏུ་ཏིལ་མར་སྤོས་ཅན་གྱིས་བྱུགས་ནས། མེ་ཏོག་དང་མེ་ཏོག་གི་ཕྲེང་བ་དང༌། མར་མེ་དག་གིས་ཀྱང་མཆོད་པར་བྱས་ཏེ། ལྷན་ཅིག་ཏུ་སྨོན་ལམ་བཏབ་པ་བདག་ཅག་གང་དང་གང་དུ་སྐྱེས་པ་དེར་སྤུན་དུ་གྱུར་ཏེ། ལྷན་ཅིག་ཏུ་ལྟོ་གཅིག་ཁོ་ན་ལས་འབྱུང་བར་གྱུར་ཅིགཚན་པོ་ཆེའི་སྟོབས་ཀྱི་ཤུགས་ཐོབ་པ་དང་བྱད་གཟུགས་དང་ལྡན་པར་གྱུར་ཅིགམ་འོངས་པ་ན་སངས་རྒྱས་རྣམས་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་བྱས་པ་ལས་དེའི་རྒྱུས་ད་ལྟར་དེ་བཞིན་དུ་གྱུར་པར་གསུངས་སོ། །
༈ ཡང་སྟོན་པ་ནྱ་གྲོ་དྷཱར་བཞུགས་པའི་ཚེ། ཤཱཀྱ་ཕྱུག་ཅིང་ནོར་མང་བ་ཞིག་གི་ཆུང་མ་ལས། ཁྱེའུ་གཟུགས་བཟང་ཞིང་ལྟ་ན་སྡུག་པ་ནོར་བུ་རིན་པོ་ཆེ་མགོ་བོ་ལ་ཐོགས་པ་ཞིག་བཙས་ཏེ། དེའི་འོད་ཀྱི་སྣང་བས་མཚན་མོ་གྲོང་ཁྱེར་སེར་སྐྱའི་གནས་ཐམས་ཅད་ཁྱབ་པར་གྱུར་པས་ཉིན་མོ་བཞིན་སྣང་བར་བྱས་པས་མིང་ཉི་མ་ཞེས་བྱ་བར་བཏགས་སོ། །དེ་ཆེར་སྐྱེས་པ་ནས་སངས་རྒྱས་དང་མཇལ་ཞིང་ཆོས་ཐོས་པས་རྒྱུན་དུ་ཞུགས་པ་ཐོབ་ལ།རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་བོ། །དེ་གྲོང་དུ་བསོད་སྙོམས་ལ་བྱོན་པ་ན་བྲམ་ཟེ་དང་ཁྱིམ་བདག་མ་དད་པ་དག་གིས་ནོར་བུ་རིན་པོ་ཆེ་མགོ་ལ་ཐོགས་ནས། ལམ་པོ་ཆེ་དང༌། སྲང་དང༌། བཞི་མདོ་དང་སུམ་མདོ་དག་ཏུ་འཁྱམས་པ་ལས་ནི། ཤཱཀྱའི་བུའི་དགེ་སྦྱོང་རྣམས་ཀྱི་དགེ་སྦྱོང་གི་ཚུལ་ནི་ཚིག་པའོ། །བྲམ་ཟེའི་ཚུལ་ནི་ཚིག་པའོ་ཞེས་འཕྱ་བར་བྱས་པས། དེ་ངོ་ཚ་ནས་བཅོམ་ལྡན་འདས་ལ་འདི་མེད་པར་མཛོད་ཅེས་གསོལ་བ་བཏབ་པས། བུ་འདི་ནི་ལས་ལས་སྐྱེས་པ་ཡིན་པས་མེད་པར་བྱ་མི་ནུས་སོ་གསུངས་ནས་ཕྱིན་ཆད་དད་པ་མེད་པ་རྣམས་ཀྱིས་མི་མཐོང་བར་བྱིན་གྱིས་བརླབས་སོ། །དེ་ནས་དེའི་ལས་ཀྱི་རྒྱུ་ཞུས་པས་སྔོན་མི་ཞིག་གིས་རྒྱལ་པོ་དང་རྒྱན་པོས་རྩེས་ནས་སྐུགས་སུ་ནོར་བུ་རིན་པོ་ཆེ་མེ་ཤེལ་ཞིག་ཐོབ་པ། སྔར་གྱི་སངས་རྒྱས་རྣམ་གཟིགས་ཀྱི་མཆོད་རྟེན་དེའི་ཆར་ཁེབ་ལ་བཏགས་ཏེ་ཕྱག་བྱས་ནས། བདག་གིས་ཀྱང་འདི་ལྟ་བུའི་ཡོན་ཏན་དག་ཐོབ་པར་གྱུར་ཅིག སྟོན་པ་འདི་ལྟ་བུ་མཉེས་པར་བྱེད་པར་གྱུར་ཅིགམི་མཉེས་པ་བྱེད་པར་མ་གྱུར་ཅིག ནོར་བུ་རིན་པོ་ཆེ་འདི་ལྟ་བུ་ཡང་སྤྱི་བོ་ལ་ཐོགས་བཞིན་ཏུ་མའི་ལྟོ་ནས་འབྱུང་བར་གྱུར་ཅིགཅེས་སྨོན་ལམ་བཏབ་བོ། །རྒྱུ་དེས་ད་ལྟར་འདིའི་མགོ་ལ་ནོར་བུ་རིན་པོ་ཆེ་བྱུང་ཞིང་གཟུགས་བཟང་བ་དང་དགྲ་བཅོམ་པའི་བར་དུ་གྱུར་ཏོ་གསུངས།
༈ ཡང་སྟོན་པ་ནྱ་གྲོ་དྷཱའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་ཕྱུག་པོ་ཞིག་གི་ཆུང་མ་ལ་ཁྱེའུ་གཟུགས་བཟང་ཞིང་ལྟ་ན་སྡུག་པ་ཞིག་བཙས་ཏེ། དེ་བཙས་པའི་ཚེ་ལྷ་རྣམས་ཀྱིས་ཁོ་ར་ཁོར་ཡུག་ནས། ལྷའི་བ་དན་བསྒྲེངས་སོ། །ལྷའི་རོལ་མོའི་ཆ་བྱད་དག་ཀྱང་བརྡུངས་སོ། །ལྷའི་མེ་ཏོག་ཨུད་པ་ལ་དང༌། པདྨ་དང༌། ཀུ་མུད་དང༌། པདྨ་དཀར་པོ་རྣམས་ཀྱང་གཏོར་ཏེ། སེར་སྐྱའི་གནས་ཀྱི་གྲོང་ཁྱེར་ཐམས་ཅད་དུ་གྲགས་པ་རྒྱས་པར་གྱུར་ཏེ། ཁྱིམ་ཐམས་ཅད་དུའང་དེའི་ཕྱིར་བ་དན་བསྒྲེངས་སོ། །རྒྱུ་དེས་ཁྱེའུ་མིང་ལ་སྙན་གྲགས་ཞེས་བཏགས་སོ། །དེ་ཆེར་སྐྱེས་པ་ན་སངས་རྒྱས་དང་མཇལ་ཞིང་ཆོས་ཐོས་པ་ནས་དགྲ་བཅོམ་པའི་བར་སྔ་མ་རྣམས་བཞིན་གྱུར་ཏོ། །དེར་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེའི་དུས་སྟོན་གྱི་ཚེ། གྱད་འགྱེད་པ་རྣམས་ཀྱི་བ་དན་སྒྲེང་བ་ལས། རྒྱལ་པོའི་གྱད་གཅིག་གིས་གྱད་གཅིག་གནོན་པ་དང༌། དེས་གྱད་ཀྱི་བ་དན་ཐོབ་ནས་དེས་བླངས་ཏེ། སྲོག་ཆགས་འབུམ་ཕྲག་དུ་མའི་འཁོར་དང་བཅས་པས་རོལ་མོའི་སྒྲ་རྣམ་པ་སྣ་ཚོགས་པ་ལེན་ཅིང༌། བ་དན་དེ་མཆོད་རྟེན་གྱི་སྲོག་ཤིང་ལ་བཏགས་ནས་སྨོན་ལམ་བཏབ་བོ། །རྒྱུ་དེས་འཁོར་བ་ན་བདེ་བ་མཐའ་ཡས་པ་མྱོང་བར་གྱུར་ལ། ད་ལྟར་ཡང་དགྲ་བཅོམ་པའི་བར་དུ་གྱུར་པར་གསུངས་སོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་ཚོང་དཔོན་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ། བུ་མོ་གཟུགས་བཟང་ཞིང་ལྟ་ན་སྡུག་པ་ལྷའི་རྒྱན་གྱིས་བཀླུབས་པ་ནོར་བུ་རིན་པོ་ཆེ་མགུལ་དུ་ཐོགས་པ་ཞིག་བཙས་ཏེ། དེ་ལས་འོད་བྱུང་བ་དེས་མཉན་ཡོད་ཐམས་ཅད་སྣང་བར་བྱས་པས་མིང་འོད་བཟང་མ་ཞེས་པར་བཏགས་སོ། །དེ་ཆེར་སྐྱེས་པ་ན་དད་པ་ཆེ་ཞིང་སྦྱིན་པ་ལ་དགའ་བ་སྟེ། སློང་བ་སུ་དང་སུ་འོང་བ་ལ་རང་གི་མགུལ་ནས་རྒྱན་བཀྲོལ་ཏེ་སྦྱིན་པར་བྱེད་དོ། །བྱིན་ནས་ཀྱང་ཡང་རྒྱན་འབྱུང་བར་འགྱུར་རོ། །དེ་ནས་དེ་རྒྱལ་པོའི་བུ་དང་བློན་པོའི་བུ་དང༌། ཚོང་དཔོན་གྱི་བུ་མང་པོ་ཞིག་གིས་བསླངས་པས། ཕ་དེས་དེ་དག་གཅིག་ལ་བྱིན་ན་གཞན་ཀུན་དང་དགྲར་འགྱུར་རོ་སྙམ་དུ་སེམས་མི་དགའ་བར་གྱུར་པ་ན། བུ་མོ་དེས་ཡབ་ལ་ཐུགས་ངན་མ་མཛད་ཅིག་དང༌། ད་སྟེ་ཞག་བདུན་ན་བདག་ཉིད་ཀྱིས་ཁྱིམ་ཐབ་འདམ་པར་འཚལ་ལོ༑ ༑དེ་རྒྱལ་པོ་གསལ་རྒྱལ་ལ་ཞུས་ནས་དྲིལ་བསྒྲགས་ཏེ་ཐམས་ཅད་ཚོགས་པ་ན། བུ་མོ་འོད་བཟང་མ་ཤིང་རྟ་ལ་ཞོན་ཏེ་ཆོས་གོས་ཚོན་ཅན་གྱིས་རྒྱལ་མཚན་བསྒྲེངས་ནས། སངས་རྒྱས་བཅོམ་ལྡན་འདས་ཀྱི་སྐུ་གཟུགས་རི་མོར་བྲིས་ཏེ་བསྟོད་པ་འདོན་བཞིན་སྲང་དུ་ཞུགས་སོ༑ ༑དེར་རྒྱལ་པོའི་བུ་སོགས་དེ་ཐམས་ཅད་ཀྱིས་ཡིད་སྨོན་བྱེད་ཅིང་བལྟ་བ་ལ་བུ་མོ་དེས་བདག་ཁྱོད་རྣམས་གང་གི་སྒོ་ནས་ཀྱང་སྐུ་བརྙས་པ་མ་ལགས་ཏེ་བདག་ནི་འདོད་པ་གཏན་དོན་དུ་མི་གཉེར་བས་སངས་རྒྱས་ལ་སྐྱབས་སུ་སོང་ཞིང་དེར་རབ་ཏུ་བྱུང་བར་བྱའོ་ཞེས་བྱས་པས་དེ་དག་ཕྱིར་ལོག་གོ །དེ་ནས་བུ་མོ་དེས་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་ཆོས་ཉན་པས་བདེན་པ་མཐོང་ཞིང༌། རབ་ཏུ་བྱུང་བར་གསོལ་བས། བཅོམ་ལྡན་འདས་ཀྱིས་གདུལ་བྱ་མང་པོ་དག་དེས་འདྲེན་པར་གཟིགས་ནས་བཀའ་སྩལ་པ། བུ་མོ་སོང་ལ་འཁོར་རྣམས་ཀྱང་ལྟོས་ཤིག དེ་ནས་བུ་མོ་འོད་བཟང་མ་རྒྱལ་བྱེད་ཀྱི་ཚལ་ནས་ཕྱིར་བྱུང་སྟེ་སྐྱེ་བོ་མང་པོ་འདུས་པའི་ནང་དུ་སོང་བ་དང༌། དེ་དག་གིས་འདི་མཐུས་འཕྲོག་པར་བྱའོ་སྙམ་དུ་བཟུང་བར་བརྩམས་ཏེ་བསྙགས་པ་ན། ངང་པའི་རྒྱལ་པོ་འདབ་མ་བརྐྱང་བ་བཞིན་དུ་བུ་མོ་དེ་ནམ་མཁའ་ལ་འཕགས་ཏེ་ཆོ་འཕྲུལ་སྣ་ཚོགས་པ་བསྟན་པས་དེ་དག་དད་པར་གྱུར་ནས་དེའི་རྐང་པ་ལ་ཕྱག་བྱས་ཤིང་བཟོད་པར་གསོལ་བ་ན་བུ་མོ་དེ་ནམ་མཁའ་ལས་བབ་ནས་སྐྱེ་བོ་ཕལ་པོ་ཆེའི་གུང་དུ་འདུག་སྟེ་ཆོས་བསྟན་པས་སྲོག་ཆགས་འབུམ་ཕྲག་དུ་མས་བདེན་པ་མཐོང་བར་བྱས་སོ། །དེ་ནས་དེ་བཅོམ་ལྡན་འདས་ཀྱིས་སྐྱེ་དགུའི་བདག་མོ་ཆེན་མོ་ལ་གཏང་ནས་རབ་ཏུ་བྱུང་ཞིང་བསྙེན་པར་རྫོགས་པས་དགྲ་བཅོམ་པ་ཉིད་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་ནས་ལས་ཀྱི་རྒྱུ་ཞུས་པ་ན༑ སྔོན་སངས་རྒྱས་རྣམ་གཟིགས་ཀྱི་མཆོད་རྟེན་དེ་ལ་རྒྱལ་པོ་མཉན་ཡོད་ཀྱི་བཙུན་མོ་དམ་པ་དེ་རྒས་ནས་རྒྱན་རྣམ་པ་སྣ་ཚོགས་པ་ལུས་ལས་བཀྲོལ་ཏེ་མཆོད་རྟེན་ལ་ཕུལ་ཞིང༌།ཞབས་ལ་ཕྱག་བྱས་ནས། དགེ་བའི་རྩ་བ་དང་སེམས་བསྐྱེད་པ་དང་སྦྱིན་པར་བྱ་བའི་ཆོས་ཡོངས་སུ་གཏོང་བ་འདིས། བདག་གིས་ཀྱང་དགྲ་བཅོམ་པ་ཐོབ་པར་གྱུར་ཅིག །ཅེས་སྨོན་ལམ་བྱས་སོ། །དེའི་དུས་ཀྱི་རྒྱལ་པོ་མཉན་ཡོད་ཀྱི་བཙུན་མོ་དམ་པ་དེ་ནི་འོད་བཟང་མ་འདི་ཡིན་ཏེ། རྒྱུ་དེས་ད་ལྟར་དགྲ་བཅོམ་པའི་བར་དུ་གྱུར་པར་གསུངས་སོ། །འདི་རྣམས་ཀྱིས་ནི་རིང་བསྲེལ་ཅན་གྱི་མཆོད་རྟེན་ཁྱད་འཕགས་ལ་མཆོད་པ་དང་ཕྲ་རྒྱན་དང་མཆོད་རྫས་ཀྱི་རིགས་སོགས་ཕུལ་བའི་ཕན་ཡོན་བསྟན་པ་ཡིན་ནོ། །
༈ ཡང་བཅོམ་ལྡན་འདས་རྒྱལ་བྱེད་ཀྱི་ཚལ་དུ་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་གྱི་ཆུང་མ་ལ་བུ་མོ་གཟུགས་བཟང་ཞིང་ལྟ་ན་སྡུག་པ་སྐྱེ་བོ་ཀུན་གྱི་སྙིང་དུ་སྡུག་པ་ཞིག་བཙས་པས་མིང་རབ་སྡུག་མར་བཏགས་སོ། །དེས་ཚེ་རབས་ཡང་དྲན་ཏེ་བཙས་མ་ཐག་པར། སྦྱིན་པ་བྱིན་པ་མང་ཉུང་ཅི་ཡང་རུང༌། །ཞིང་གི་ཁྱད་པར་གཞི་ལས་འཕེལ་བར་འགྱུར༑ ༑དེ་ཕྱིར་མཁས་པས་བསྒྲིམས་{བསྒྲིབས}ཏེ་འཇིག་རྟེན་དུ། །དད་པས་ལྷ་མི་དབང་ཕྱུག་སངས་རྒྱས་སྦྱིན། །ཞེས་སྨྲས་པས་ཐམས་ཅད་ཐེ་ཚོམ་དུ་གྱུར་ཏེ་འདི་ནི་ཤ་ཟ་མོ་ཞིག་གོ་སྨྲས་པ། དེས་སྨྲས་པ། ཡུམ་བདག་ནི་ཤ་ཟ་མོ་ཡང་མ་ལགས། སྲིན་མོ་ཡང་མ་ལགས་ཀྱི༑ བདག་ནི་བུ་མོ་ལགས་ཏེ་སྦྱིན་པ་དག་སྦྱིན་པར་འཚལ་ལོ། །དེ་ཐོས་པ་དང་ཁྱིམ་བདག་མགོན་མེད་ཟས་སྦྱིན་རབ་ཏུ་དགའ་ནས་བཅོམ་ལྡན་འདས་འཁོར་དང་བཅས་པ་ཁྱིམ་གྱི་ནང་དུ་བཤོས་གསོལ་ཏེ་ཡོན་བསྔོའང་མཛད་དོ། །དེ་ནས་བུ་མོ་དེ་མཐར་གྱིས་ལོ་བདུན་ལོན་པའི་ཚེ། །ཕ་མ་ལ་ཞུས་ནས་བཅོམ་ལྡན་འདས་ཀྱི་སྤྱན་སྔར་རབ་ཏུ་བྱུང་བས་ཀུན་ལ་སྙིང་དུ་སྡུག་ཅིང་ཡིད་དུ་འོང་བར་གྱུར་ཏོ། །དེའི་ཚེ་མུ་གེ་ཆེན་པོ་བྱུང་ནས་སྲོག་ཆགས་འབུམ་ཕྲག་མང་པོ་མུ་གེས་ཤི་བར་གྱུར་པ་ན། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་ཁྱོད་སོང་ལ་རབ་སྡུག་མ་ལ། ང་ན་རེ་འཁོར་བཞི་པོ་རྣམས་ལ་ཁྱོད་ཀྱིས་ཟླ་བ་གསུམ་གྱི་བར་དུ་གོས་དང༌། ཟས་དང༌། མལ་ཆ་དང༌། སྟན་དང༌༑ ནད་གསོས་དང༌། སྨན་ཟོང་རྣམས་ཕུལ་ཅིག་ཅེས་གྱིས་ཤིག དེ་ནས་ཀུན་དགའ་བོས་རབ་སྡུག་མ་ལ་བཅོམ་ལྡན་འདས་ཀྱི་བཀའ་དེ་བསྐྱལ་བས། རབ་སྡུག་མས་ཐལ་མོ་སྦྱར་ཏེ། བཀའ་བཞིན་དུ་འཚལ་ལོ་ཞེས་བྱས་ཏེ་སྤྱོད་ཡུལ་གྱི་གྲོང་བལྟ་བའི་ཕྱིར་མཉན་ཡོད་དུ་ཆས་པ་ན། མགོན་མེད་ཟས་སྦྱིན་གྱིས་གཏམ་དེ་ཐོས་ནས་དེར་ཕྱིན་ཏེ་ཁྱོད་ཀྱི་དེ་དག་ཐམས་ཅད་བདག་གིས་སྦྱར་གྱིས་ཁྱོད་ཀྱིས་མི་དགོས་སོ། །རབ་སྡུག་མས་སྨྲས་པ། གལ་ཏེ་ཡབ་བདེན་པ་མཐོང་ཞིང་ས་འོག་གི་གཏེར་རྣམས་ཀྱང་གཟིགས་ན། འདི་ལ་ངོ་མཚར་ཅི་མཆིས། དེ་བས་བདག་ནི་སྐྱེ་བོ་དབུལ་པོ་ལ་ཕན་གདགས་པའི་སླད་དུ་ཞལ་ཏ་བགྱིད་དོ། །དེ་བཞིན་དུ་དགེ་བསྙེན་ལྔ་བརྒྱ་དང༌། བཙུན་མོ་ཕྲེང་རྒྱུད་མ་དང༌། རྒྱལ་རིགས་ཀྱི་བུ་མོ་དབྱར་ཚུལ་མ་དང༌། བཙུན་མོའི་འཁོར་གྱི་བླ་དྲང་སྲོང་སྦྱིན་དང༌། གནའ་མི་དང༌། རི་དྭགས་འཛིན་གྱི་མ་ས་ག་དང༌། རྒྱལ་པོ་གསལ་རྒྱལ་རྣམས་ཀྱིས་ཀྱང་སྐབས་ཕྱེ་སྟེ་ཁྱོད་ཀྱི་བྱ་མི་དགོས་སོ་ཞེས་བྱས་སོ། །དེ་ནས་ནགས་ཁུང་དུ་སོང་ནས་དེར་མི་མ་ཡིན་པ་མིའི་ཆ་ལུགས་ཅན་དག་གིས་ཀྱང་སྐབས་ཕྱེའོ། །དེ་ལྟར་སྐབས་ཕྱེ་ནས་ཀྱང༌། དེས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཟླ་བ་གསུམ་གྱི་བར་དུ་ཡོ་བྱད་ཐམས་ཅད་ཀྱིས་བསྙེན་བཀུར་ཞིང་དེའི་རིང་ལ་བརྩོན་པས་དགྲ་བཅོམ་པའི་གོ་འཕང་ཡང་ཐོབ་པར་གྱུར་ཏོ། །དེ་ནས་བཅོམ་ལྡན་འདས་ཟླ་བ་གསུམ་འདས་པ་དང་ཉན་ཐོས་ཀྱི་དགེ་འདུན་རྣམས་དང་ཐབས་གཅིག་ཏུ་མཉན་ཡོད་ནས། རྒྱལ་པོའི་ཁབ་ཏུ་གཤེགས་པ་ན། རབ་སྡུག་མས་བཅོམ་ལྡན་འདས་དང་ལམ་དུ་ཕྲད་ནས་འོ་བརྒྱལ་མི་འཚལ་ལོ་ཞེས་གསོལ་ཏོ། །དེ་ནས་རེ་ཞིག་ན་ནགས་ཁུང་ཆུ་དང་ལྡན་པ་ཞིག་ཏུ་དྲོ་ལ་བབ་པ་ན་རྒྱགས་ཀྱང་མེད་ནས།བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་བཞུགས་པར་གསོལ་ནས། དེས་ལྷུང་བཟེད་ལག་པ་གཡོན་པ་ལ་བཞག་སྟེ། གལ་ཏེ་བསོད་ནམས་དག་གི་རྣམ་པར་སྨིན་པ་ཡོད་ཅེ་ན། བདག་གི་ལྷུང་བཟེད་བཟའ་བ་དང་བཅའ་བ་ལ་སོགས་པ་རྣམ་པ་སྣ་ཚོགས་ཀྱིས་གང་བར་གྱུར་ཅིག ཅེས་བྱས་པས། ལྷ་རྣམས་ཀྱིས་ལྷ་ཡི་བདུད་རྩིས་བཀང་ངོ༌། །དེ་ནས་རབ་སྡུག་མས་གྲལ་རིམ་བཞིན་དུ་དགེ་སློང་གི་དགེ་འདུན་ཐམས་ཅད་ཀྱི་ལྷུང་བཟེད་རྣམས་ཞལ་ཟས་ཀྱིས་བཀང་བར་བྱས་སོ། །དེར་བཅོམ་ལྡན་འདས་ཀྱིས་དགེ་སློང་དག་ངའི་ཉན་ཐོས་ཀྱི་དགེ་སློང་མ་བསོད་ནམས་བྱས་པ་རྣམས་ཀྱི་མཆོག་ནི་འདི་ལྟ་སྟེ། དགེ་སློང་མ་རབ་སྡུག་མ་འདི་ཡིན་ནོ་ཞེས་བཀའ་སྩལ་ཏོ། །དེར་དགེ་སློང་རྣམས་ཐེ་ཚོམ་དུ་གྱུར་ནས། དེའི་ལས་ཀྱི་རྒྱུ་གསོལ་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ། གྲོང་ཁྱེར་ཝཱ་རཱ་ཎ་སཱིར་བསོད་སྙོམས་ལ་གཤེགས་པའི་ཚེ། ཚོང་དཔོན་ཞིག་གཡོག་འཁོར་དང་བཅས་པ་སྐྱེད་མོས་ཚལ་དུ་སོང་ནས་དེར་བཟའ་བཅའ་མང་པོ་ཁྱེར་བ་ལས༑ རེས་ཞིག་ན་དེའི་མངག་གཞུག་བུ་མོ་ཞིག་གིས་འབྲས་ཆན་གྱི་གཟེབ་ཁྱེར་ཏེ་འོང་བ་དང་འགྲིགས་པས་བུ་མོ་དེ་ལྷག་པར་དད་དེ། བདག་ཇོ་བོས་བསད་དམ་བཅིང་ངམ། བརྡེགས་ཀྱང་རུང་བདག་གིས་བཤོས་གསོལ་བར་བྱའོ་སྙམ་སྟེ། འབྲས་ཆན་གྱི་གཟེབ་ཁ་ཕྱེས་ཏེ་སངས་རྒྱས་འཁོར་དང་བཅས་པ་ལ་ཞལ་ཟས་སྣ་ཚོགས་པས་ཚིམས་པར་བྱས་སོ། །དེ་ནས་དེ་ཚོང་དཔོན་གྱི་ཐད་དུ་སོང་ནས་ལོ་རྒྱུས་དྲང་པོར་བཤད་པས་ཚོང་དཔོན་དེ་ཡང་མགུ་ཞིང་ཡི་རང་ནས། བུ་མོ་དེ་བྲན་མོ་ལས་ཕྱུང་སྟེ་བདག་གཉིད་ལོག་པའི་ཚེ་བསྲུང་བར་བསྐོས་སོ། །དེ་ནས་བུ་མོ་དེས་ཇོ་བོ་ལ་རབ་ཏུ་བྱུང་བར་ཞུས་པས། དེས་ཀྱང་གནང་ཞིང་ལྷུང་བཟེད་དང་ཆོས་གོས་དག་ཀྱང་བྱིན་ནོ། །དེ་ནས་དེ་འོང་སྲུང་གི་བསྟན་པ་ལ་རབ་ཏུ་བྱུང་ནས་ལོ་དགུ་སྟོང་གི་བར་དུ་ཞལ་ཏ་བའི་ལས་བྱས་ཏེ། ཡོ་བྱད་ཐམས་ཅད་ཕུལ་ནས།སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་བ་ཐོབ་པར་གྱུར་ཅིག་ཅེས་སྨོན་ལམ་བཏབ་བོ། །རྒྱུ་དེས་ཕྱུག་པོའི་རིགས་སུ་སྐྱེས་ཤིང་གཟུགས་བཟང་ལ་སྐྱེ་བོས་བཀུར་བ་དང༌༑ སྨོན་ལམ་གྱིས་དགྲ་བཅོམ་པ་ཉིད་མངོན་དུ་བྱས་སོ་གསུངས། འདིས་ནི་དགེ་འདུན་པ་རྣམས་ལ་ཞབས་ཏོག་ཕུལ་བའི་ཕན་ཡོན་བསྟན་པའོ། །
༈ ཡང་སྟོན་པ་སེར་སྐྱའི་གནས་ཤིང་ནྱ་གྲོ་དྷཱའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་སྣར་མ་ཞེས་བྱ་བ་ཕྱུག་ཅིང་ནོར་མང་བ་ཞིག་ཡོད་པའི་ཆུང་མ་ལ་བུ་མོ་མཛེས་ཤིང་ལྟ་ན་སྡུག་པ་གོས་དཀར་པོ་གྱོན་པ་མངལ་གྱི་དྲི་མས་མ་གོས་པ་ཞིག་བཙས་ཏེ་མིང་དཀར་མོར་བཏགས་སོ། །དེ་ཇི་ཙམ་སྐྱེ་བ་དང་གོས་ཀྱང་སྐྱེས་ཏེ་དྲི་མ་ཅན་དུ་ཡང་མི་འགྱུར་ལ།དེའི་ལུས་ལ་ཡང་དྲི་མས་གོས་པར་མི་འགྱུར་རོ། །དེ་ཆེན་མོར་གྱུར་པ་ན་རྒྱལ་པོའི་བུ་སོགས་སྐྱེ་བོ་མང་པོས་བསླངས་པས་ཕ་དེ་སེམས་མི་དགའ་བར་གྱུར་པའི་ཚེ། བུ་མོ་དེས་ཕ་མ་ལ་གནང་བ་ཞུས་ནས། སངས་རྒྱས་ཀྱི་བསྟན་པ་ལ་རབ་ཏུ་བྱུང་བས་སྔར་བཙས་དུས་ཀྱི་གོས་དཀར་པོ་དེ་ཡང་ཆོས་གོས་ལྔ་ཚར་དུ་གྱུར་ཅིང་དེས་བརྩོན་པས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་ཚེ་ཚོང་དཔོན་གྱི་ཆུང་མ་དད་པ་དང་ལྡན་ཞིང་བསམ་པ་བཟང་བ་ཞིག་ཡོད་པ་དེས་སངས་རྒྱས་འཁོར་དང་བཅས་པ་ཁྱིམ་དུ་སྤྱན་དྲངས་ཏེ་བཤོས་གསོལ་ནས༑ དགེ་སློང་གི་དགེ་འདུན་ལ་ཆོས་གོས་སྲ་བརྐྱང་ཕུལ་ཞིང༌། ཕྱིས་བསྟན་པ་ལ་རབ་ཏུ་བྱུང་ངོ༌། དུས་ཀྱི་ཚོང་དཔོན་གྱི་ཆུང་མ་དེ་དགེ་སློང་མ་དཀར་མོ་འདི་ཡིན་ཏེ། དེའི་ཚེ་ཆོས་གོས་སྲ་བརྐྱང་ཕུལ་བས་གོས་དཀར་པོ་གྱོན་བཞིན་དུ་བཙས་པ་དང༌། ཚངས་པར་སྤྱོད་པས་དགྲ་བཅོམ་པ་ཐོབ་པར་གསུངས་སོ། །འདི་དང་གོང་གི་དཀར་མོ་གཉིས་མིང་གཅིག་ཀྱང་དོན་མི་གཅིག་གོ །
སྐབས་འདིར་དགེ་སློང་མ་ཟླ་བའི་རྟོགས་པ་བརྗོད་དེ་གོང་དུ་ཐོས་པ་འཛིན་པའི་མཆོག་ཏུ་ལུང་བསྟན་པ་དེ་དང་དོན་གཅིག་གོ །
༈ ཡང་སྟོན་པ་འོད་མའི་ཚལ་དུ་བཞུགས་པའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ན་ཀླུའི་རྒྱལ་པོ་རི་བོ་དང་ཡིད་འོང་གཉིས་ཕྲད་པ་ཞེས་བྱ་བའི་དུས་སྟོན་བྱུང་སྟེ། དེར་གྲོང་ཁྱེར་ཆེན་པོ་དྲུག་པོ་ཐམས་ཅད་ནས་སྐྱེ་བོ་འདུའོ། །དེ་ནས་རེ་ཞིག་ན་ལྷོ་ཕྱོགས་ནས་ཟློས་གར་མཁན་གྱིས་སློབ་དཔོན་ཞིག་འོངས་པ་དེའི་བུ་མོ་ཨུད་པ་ལ་ཞེས་བྱ་བ་གཟུགས་བཟང་ཞིང་ལྟ་ན་སྡུག་ལ་མཛེས་པ་ཡན་ལག་དང་ཉིང་ལག་ཐམས་ཅད་དང་ལྡན་པ་ལང་ཚོ་དང་ནད་མེད་པའི་རྒྱགས་པས་དྲེགས་པ་ཞིག་ཡོད་དེ། དེ་ལྟད་མོའི་ནང་དུ་འོང་བའི་ཚེ་ཐམས་ཅད་ཀྱིས་ཡིད་སྨོན་བྱེད་ཅིང༌། རྫོགས་བྱེད་ལ་སོགས་པའི་སྟོན་པ་དྲུག་ཀྱང་བལྟར་འོང་ངོ༌། །དེ་ནས་བུ་མོ་ཨུད་པ་ལས་སྐྱེ་བོ་མང་པོ་ལ་སྨྲས་པ། ཀྱེ་རྒྱལ་པོའི་ཁབ་ཀྱི་གྲོང་ཁྱེར་ན་མིར་གྱུར་པའི་ནང་ན་བདག་དང་བྱད་གཟུགས་ཀྱིས་མཉམ་པའམ་ཁྱད་པར་དུ་འཕགས་པ་ཡོད་དམ༑ སྐྱེ་བོ་རྣམས་ཀྱིས། དགེ་སྦྱོང་གཽ་ཏ་མ་འཁོར་དང་བཅས་པ་ཡོད་དོ། །ཨུད་པ་ལས། ཅི་དེ་མི་ཡིན་ནམ་འོན་ཏེ་ལྷ་ཡིན། སྐྱེ་བོ་རྣམས་ཀྱིས་མི་ནི་ཡིན་མོད་ཀྱི། དེ་ནི་ཐམས་ཅད་མཁྱེན་པ་ཡིན་ནོ། །དེ་ཐོས་པ་དང་ཨུད་པ་ལ་རྒྱན་ཐམས་ཅད་ཀྱིས་བཀླུབས་ཏེ། བཅོམ་ལྡན་འདས་ཀྱི་སྤྱན་སྔར་འོངས་ནས་གླུ་གར་གྱི་རྩེ་འཇོ་དང་ཆགས་པའི་རྣམས་འགྱུར་རྣམས་བསྟན་པས། དགེ་སློང་འདོད་ཆགས་མ་བྲལ་བ་རྣམས་ནི་ཅི་བྱ་གཏོལ་མེད་པར་གྱུར་པ་ན། བཅོམ་ལྡན་འདས་ཀྱིས་དེ་ཉིད་རྒས་འཁོགས་མི་སྡུག་པར་བསྒྱུར་བའི་རྫུ་འཕྲུལ་བསྟན་པས༑ དེས་དེ་མཐོང་བ་དང་བྱད་གཟུགས་དང་ལང་ཚོས་རྒྱགས་པ་དེ་མེད་པར་གྱུར་ཅིང༌། དགེ་སློང་རྣམས་ཀྱང་ཤས་ཆེར་སྐྱོ་བར་གྱུར་ཏོ། །དེར་ཨུད་པ་ལས་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་ཆོས་ཉན་པ་ན། བཅོམ་ལྡན་འདས་ཀྱིས་ཨུད་པ་ལ་དང་དགེ་སློང་འདོད་ཆགས་དང་མ་བྲལ་བ་དེ་དག་གི་བསམ་པ་དང་མཐུན་པར་ཆོས་བསྟན་པས་དེ་ཐམས་ཅད་ཀྱིས་འབྲས་བུ་བཞི་ལས་ཅི་རིགས་པར་ཐོབ་ཅིང༌། ཨུད་པ་ལ་ཡང་རབ་ཏུ་བྱུང་ནས་དགྲ་བཅོམ་པའི་གོ་འཕང་ཐོབ་བོ། །ཟློས་གར་མཁན་དེ་དག་ཀྱང་སྐྱོ་བར་གྱུར་ནས་དགྲ་བཅོམ་པའི་བར་དུ་གྱུར་པའི་ཚེ་དགེ་སློང་རྣམས་ངོ་མཚར་དུ་གྱུར་པ་ན། བཅོམ་ལྡན་འདས་ཀྱིས༑ ང་ད་ལྟར་རྣམ་པར་གྲོལ་བའི་ཡེ་ཤེས་བླ་ན་མེད་པ་བརྙེས་ཟིན་པའི་སྐབས་སུ། འདི་གཟུགས་བྱད་དང་ལང་ཚོས་དྲེགས་པ་ལས་རྒ་བས་སྐྱོ་བར་བྱས་ནས། གཞའ་གསང་སྟེ་གཡུང་དྲུང་གི་གནས་ལ་བཀོད་པ་ལ་ངོ་མཚར་བ་ཅི་ཡོད་དེ། སྔོན་སྲིད་པའི་འཆིང་བ་མ་སྤངས་པའི་སྐབས་སུའང༌། ངས་བུ་མོ་ཨུད་པ་ལ་རྒ་བས་སྐྱོ་བར་བྱས་ཏེ་བརྟུལ་ཞུགས་ལྔ་ལ་བཞག་པ་ཡིན་ཏེ། སྔོན་ཝཱ་རཱ་ཎ་སཱིའི་རྒྱལ་པོ་ཚངས་བྱིན་གྱི་བུ་མཚན་དང་ལྡན་པ་ཀ་ཤི་མཛེས་ལྡན་ཞེས་བྱ་བ་དེ། རྒྱལ་སྲིད་ལ་མངོན་པར་སྐྱོ་ནས་དྲང་སྲོང་རྣམས་ཀྱི་ཐད་དུ་རབ་ཏུ་བྱུང་ནས་གངས་ཀྱི་སུལ་ཞིག་ན་གནས་ཏེ་དཀའ་ཐུབ་ཀྱིས་འཚོ་ཞིང་མེའི་སྦྱིན་སྲེག་བྱེད་པ་ལས་སྐབས་ཤིག་ན་འབྲས་བུ་དང་རྩ་བའི་ཕྱིར་རི་སུལ་ཞིག་ཏུ་སོང་བ་དང༌། དེར་མིའམ་ཅིའི་བུ་མོ་ཞིག་གིས་དྲང་སྲོང་གཞོན་ནུ་དེ་མཐོང་བས་ཆགས་པར་གྱུར་ཏེ་གླུ་གར་དང་ཆགས་པའི་རྣམ་འགྱུར་རྣམས་བསྟན་པས། དྲང་སྲོང་དེས་བུ་མོ་དེ་ལ་རྒས་པ་དང་འགྱུར་བ་ཅན་གྱི་མི་རྟག་པའི་ཆོས་བསྟན་པས་དེའི་བྱད་གཟུགས་ཀྱི་རྒྱགས་པ་ཞི་ནས། དད་པའི་སེམས་ཀྱིས་དྲང་སྲོང་དེ་ལ། ཁྱོད་སངས་རྒྱས་པའི་ཚེ་བདག་ཁྱོད་ཀྱི་སློབ་མར་གྱུར་ཅིག་ཅེས་སྨོན་ལམ་བཏབ་བོ། །དེའི་དུས་ཀྱི་དྲང་སྲོང་གཞོན་ནུ་དེ་ནི་ང་ཡིན་ལ་མིའམ་ཅིའི་བུ་མོ་དེ་ནི་ཨུད་པ་ལ་འདི་ཡིན་ནོ་གསུངས། དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་བསྐལ་པ་བཟང་པོ་འདིའི་སྐྱེ་དགུའི་ཚེ་ལོ་བཞི་ཁྲི་ཐུབ་པའི་དུས་སུ། སངས་རྒྱས་འཁོར་བ་འཇིག་འཇིག་རྟེན་དུ་བྱོན་ནས། རྒྱལ་པོ་མཛེས་པ་བདེན་པ་ལ་བཀོད་པའི་ཚེ།ལྷོ་ཕྱོགས་ནས་ཟློས་གར་མཁན་གྱི་སློབ་དཔོན་ཞིག་འོངས་པ་ལ། རྒྱལ་པོས་བཅོམ་ལྡན་འདས་ཀྱི་སྤྱན་སྔར་གར་གྱི་མཆོད་པ་ཕུལ་དུ་བཅུག་ནས་དེ་དག་ལ་ནོར་གྱི་ཕུང་པོ་ཆེན་པོ་བྱིན་ནོ། །དེར་ཟློས་གར་མཁན་དེ་རྣམས་སངས་རྒྱས་ལ་དད་པ་རྙེད་ནས་སྦྱིན་པ་ཆེན་པོ་བྱས་ཏེ་མ་འོངས་པ་ན་སངས་རྒྱས་རྣམས་མཉེས་པར་བྱེད་པར་གྱུར་ཅིག ཅེས་སྨོན་ལམ་བྱས་སོ། །དེའི་དུས་ཀྱི་ཟློས་གར་མཁན་དེ་ནི་ཨུད་པ་ལ་སོགས་འདི་རྣམས་ཡིན་ཏེ། དེའི་ཚེ་སྨོན་ལམ་བཏབ་པས་ད་ལྟར་དགྲ་བཅོམ་པ་མངོན་དུ་བྱས་སོ་གསུངས།
༈ འདིར་རྒྱལ་པོ་ཚངས་བྱིན་གྱིས་བུ་མོ་ཀ་ཤི་མཛེས་ལྡན་མའི་རྟོགས་བརྗོད་འབྱུང་སྟེ་གོང་དུ་བསྟན་པ་དང་དོན་གཅིག་ལ་ཅུང་མི་འདྲ་བའི་ཁྱད་པར་རབ་ཏུ་བྱུང་ཟིན་པའི་རྗེས་སུའང་ཉི་འོག་གི་རྒྱལ་པོ་དྲུག་གིས་གསོལ་བ་བཏབ་པས། དེ་ནམ་མཁའ་ལས་འཕགས་ཏེ་རྫུ་འཕྲུལ་བསྟན་པས་དེ་རྣམས་དད་པར་གྱུར་པ་ལ་ཆོས་བསྟན་པས། སྐྱེ་བོ་འབུམ་ཕྲག་དུ་མས་ཁྱད་པར་ཆེན་པོ་ཐོབ་པར་གསུངས་སོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ཡུལ་མཉན་ཡོད་ན་ཚོང་དཔོན་རྒྱལ་བ་ཞེས་བྱ་བ་ཕྱུག་ཅིང་ནོར་མང་བ་ཞིག་ཡོད་པ་དེའི་ཆུང་མ་ལ་བུ་མོ་གཟུགས་མཛེས་ཤིང་ལྟ་ན་སྡུག་པ་མགོ་བོ་ལ་མུ་ཏིག་གི་ཕྲེང་བ་བཏགས་པ་ཞིག་བཙས་པས་མིང་མུ་ཏིག་བཏགས༑ དེ་ཆེར་གྱུར་པ་ན་མུ་ཏིག་གི་ཕྲེང་བ་དེ་ཕོག་པ་ན་ཕྱིར་ཞིང་བྱུང་བར་གྱུར་པས།བུ་མོ་དེས་བཀྲེས་པ་དང་ཕོངས་པ་དག་མཐོང་ན་སྦྱིན་པར་བྱེད་དོ། །དེ་ལ་རྒྱལ་པོ་དང་བློན་པོའི་བུ་སོགས་སློང་བ་མང་དུ་བྱུང་ཡང་ཁྱིམ་ལ་སྤྲོ་བ་མེད་དེ་རབ་ཏུ་བྱུང་བར་འདོད་པ་ལ། ཕྱིས་ཁྱིམ་བདག་མགོན་མེད་ཟས་སྦྱིན་གྱི་བུ་ཐ་ཆུང་རབ་སྡུག་ཅེས་བྱ་བའི་ཆུང་མར་བསླང་བ་ན། བུ་མོ་དེས་གལ་ཏེ་དེ་ཆེར་སྐྱེས་པ་ན་བདག་དང་ལྷན་ཅིག་ཏུ་རབ་ཏུ་བྱུང་བར་དམ་བཅའ་ན་ནི་དེ་ལྟར་དུ་བགྱིའོ། །ཞེས་བྱས་ཀྱང༌། དེས་ཀྱང་དེ་ལྟར་བྱེད་པར་ཆད་ནས་དེར་ཕྱིན་ཏེ། ཕྱིས་ཞིག་ན་གཉིས་ཀ་རབ་ཏུ་བྱུང་ཞིང་བརྩོན་པས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ངོ་མཚར་དུ་གྱུར་ནས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་དུས་སུ་དེད་དཔོན་ཞིག་རྒྱ་མཚོར་ཕྱིན་ནས་གྲུའི་དོན་ལེགས་པར་གྲུབ་སྟེ་ཕྱིར་འཁོར་བ་ན། དེ་ལ་ཆུང་མ་གཟུགས་བཟང་ལྟ་བས་ཆོག་མི་ཤེས་པ་ཞིག་ཡོད་པ་དེ་ལ་སྐྱོས་མར་མུ་ཏིག་གི་ཕྲེང་བ་མཆོག་གཅིག་བྱིན་ཏེ་དེའི་མགོ་ལ་དཀྲིས་པ་ལས་ཁྱིམ་བདག་དད་པ་ཅན་གཞན་ལ་ཕན་པར་འདོད་པ་ཞིག་གིས་གཞན་གྱི་དད་པ་བསྡུས་ནས། སངས་རྒྱས་འོད་སྲུང་ལ་ལོ་ལྔ་པའི་དུས་སྟོན་བྱ་བར་སྤྲོ་ནས། རྒྱལ་པོ་ཀྲི་ཀི་ལ་གསོལ་ཏེ་གྲོང་ཁྱེར་དུ་དད་པ་སྡུད་པར་བྱེད་པ་ལ། དེད་དཔོན་གྱི་ཆུང་མ་དེ་དགའ་ནས་མུ་ཏིག་གི་ཕྲེང་བ་དེ་རང་གི་མགོ་ནས་བཀྲོལ་ཏེ་དེ་ལ་ཕུལ་ལོ། །དེར་དེད་དཔོན་གྱིས་མུ་ཏིག་གི་ཕྲེང་བ་དེ་མེད་པར་མཐོང་ནས་གཏམ་དྲིས་པ་ན། དེས་ལོ་རྒྱུས་བཤད་པས་དེད་དཔོན་དེར་སོང་ནས་རིན་པོ་ཆེས་ཕྱིར་བསླུས་ནས་ཆུང་མ་དེ་ཉིད་ལ་བྱིན་པ་ན་དེས་ཕྱིར་ལེན་དུ་མ་བཏུབ་སྟེ༑ བདག་གིས་འདི་ཡོངས་སུ་བཏང་བ་ལགས་སོ་ཞེས་བྱས་སོ། །ཁྱིམ་ཐབ་ཀྱིས་སྨྲས་པ། བཟང་མོ་ངས་འདི་གསེར་དངུལ་མང་པོས་ཉོས་ན་ཅིའི་ཕྱིར་མི་འདོད། དེ་ནས་བུ་མོ་དེས་བླངས་ནས་མེ་ཏོག་མང་པོ་བསགས་ཏེ། སྤོས་དང་མེ་ཏོག་གི་ཕྲེང་བ་ལ་སོགས་པ་ཡང་ཁྱེར་ནས་དྲང་སྲོང་སྨྲ་བར་སོང་སྟེ། དྲིའི་གཙང་ཁང་ལ་སྤོས་ཀྱིས་བྱུགས་ནས་མེ་ཏོག་གིས་གཏོར་ཏེ༑ མུ་ཏིག་གི་ཕྲེང་བ་དེ་སངས་རྒྱས་འོད་སྲུང་གི་དབུུ་ལ་བོར་བས་སངས་རྒྱས་ཀྱི་དབུ་ལ་གནས་པར་གྱུར་ཏོ། །དེ་ནས་དད་པ་སྐྱེས་ཏེ། བདག་གིས་ཀྱང་ཡོན་ཏན་འདི་ལྟ་བུ་དག་ཐོབ་པར་གྱུར་ཅིགསྟོན་པ་འདི་ལྟ་བུ་མཉེས་པར་བྱེད་པར་གྱུར་ཅིག་ཅེས་སྨོན་ལམ་བཏབ་བོ༑ ༑དེའི་དུས་ཀྱི་དེད་དཔོན་གྱི་ཆུང་མ་དེ་ནི་མུ་ཏིག་འདི་ཡིན་ཏེ། ལས་དེས་གཟུགས་བཟང་ཞིང་མགོ་ལ་མུ་ཏིག་གི་ཕྲེང་བ་བྱུང་བར་གྱུར་ལ། སྨོན་ལམ་གྱིས་དགྲ་བཅོམ་པ་ཉིད་མངོན་དུ་བྱས་སོ་གསུངས།
འདིར་བཅོམ་ལྡན་འདས་ཀྱི་སྐྱེ་བ་ལྔ་བརྒྱའི་ཡུམ་དུ་གྱུར་པ་དགེ་སློང་མ་ཀ་ཙང་ག་ལ་མདོ་རྣམ་འབྱེད་ཀྱི་མཆོག་ཏུ་ལུང་བསྟན་པའི་ཚུལ་འབྱུང་སྟེ་གོང་དུ་བཤད་པ་བཞིན་ནོ།་།
༈ དེ་བཞིན་དུ་རྒྱལ་པོ་གསལ་རྒྱལ་གྱི་བུ་མོ་བདེ་བྱེད་མའི་རྟོགས་པ་བརྗོད་པའང་གོང་དུ་ལས་བརྒྱ་པའི་སྐབས་ལྟར་ལས། འདིས་ཕྱིར་མི་འོངས་ཐོབ་ནས་སྐྱེ་བོའི་དབུས་སུ་རྫུ་འཕྲུལ་བསྟན་ནས་དད་པར་བྱས་པའི་འོག་ཏུ་ཆོས་བསྟན་པས་སྐྱེ་བོ་འབུམ་ཕྲག་དུ་མས་བདེན་པ་མཐོང་བ་དང༌། དེའི་འོག་ཏུ་རབ་ཏུ་བྱུང་ནས་དགྲ་བཅོམ་པར་གྱུར་པའི་ཚེ།སྟོན་པས་ཉན་ཐོས་ཀྱི་དགེ་སློང་མ་ཤེས་རབ་ཆེ་བ་དང་སྤོབས་པ་ཆེ་བ་རྣམས་ཀྱི་མཆོག་ཏུ་བསྟན་པ་དང༌། དེའི་ལས་ཀྱི་རྒྱུ། སྔོན་སངས་རྒྱས་འོད་སྲུང་གི་དུས་ཚོང་དཔོན་གྱི་བུ་མོར་གྱུར་པ་རབ་ཏུ་བྱུང་ནས་སྦྱིན་པ་དང་ཚུལ་ཁྲིམས་ལོ་ཁྲི་ཉིས་སྟོང་གི་བར་དུ་བསྲུངས་ནས། རང་གི་མཁན་མོ་སངས་རྒྱས་འོད་སྲུང་གིས་ཤེས་རབ་ཀྱིས་མཆོག་ཏུ་བསྟན་པ་བཞིན་མ་འོངས་པ་ན་བདག་ཀྱང་ཤཱཀྱ་ཐུབ་པས་དེ་ལྟར་ལུང་སྟོན་པར་གྱུར་ཅིག་ཅེས་སྨོན་ལམ་བཏབ་པར་གསུངས་པའི་ཁྱད་པར་ཙམ་མོ། །
༈ ཡང་རྒྱལ་པོ་གསལ་རྒྱལ་གྱི་བུ་མོ་མི་སྡུག་པ་རསྠའི་རྟོགས་པ་བརྗོད་པའང་གོང་དུ་མཛངས་བླུན་དུ་གསུངས་པའི་བུ་མོ་རྡོ་རྗེའི་ལོ་རྒྱུས་ལྟར་ལས། དེ་རྒྱལ་པོས་ལྷོ་ཕྱོགས་ནས་འོང་བའི་དེད་དཔོན་ཕྱུག་པོ་གང་གཱ་ཞེས་པ་ལ་ནུབ་མོ་མི་མཐོང་བར་བྱས་ཏེ་བྱིན་པ།ཕྱི་ནངས་གཟུགས་མཐོང་བས་མི་དགའ་བར་གྱུར་ཀྱང་རྒྱལ་པོ་ལ་འཇིགས་ནས་འདོར་མ་བཟོད་དེ་ཕུག་ཏུ་སྦས་ཤིང༌། མཛའ་སྡེའི་ཚོགས་ལའང་པཎ་ལྔ་བརྒྱ་པོ་འཇལ་ནས་ནང་དུ་སྦས་པའི་ཚེ། བུ་མོ་དེ་སྐྱོ་བར་གྱུར་ནས་ཁང་ཕུག་ཏུ་འགག་ཏུ་སོང་བ་ན། སངས་རྒྱས་ཀྱིས་མཁྱེན་ནས་དེར་གཤེགས་ཏེ་བྱམས་པའི་འོད་བཀྱེས་ཤིང་འགག་ཐག་བཀྲོལ་ནས་དབུགས་ཕྱུང་སྟེ། འཇིག་རྟེན་ན་ངོ་མཚར་རྨད་དུ་བྱུང་བའི་གནས་དྲུག་ཡོད་དེ། དེ་བཞིན་གཤེགས་པ་དང༌། དེ་བཞིན་གཤེགས་པས་གསུངས་པའི་ཆོས་འདུལ་བ་དང༌། མིར་སྐྱེ་བ་དང༌།འཕགས་པ་གནས་པར་སྐྱེ་བ་དང༌། དབང་པོ་ཚང་བ་དང༌། དགེ་བའི་ཆོས་ལ་འདུན་པ་དང༌། ངོ་མཚར་རྨད་དུ་བྱུང་བ་འཇིག་རྟེན་དུ་འབྱུང་བ་ཡོད་དོ། །དེ་ནས་དེ་ལ་ཆོས་བསྟན་པས་འབྲས་བུ་དང་པོ་ཐོབ་ཅིང་སངས་རྒྱས་ལ་བཤོས་དང་ན་བཟའ་ཡང་ཕུལ། དེར་མི་སྡུག་པ་མེད་ཅིང་ལྷའི་བུ་མོ་བཞིན་དུ་ཁང་ཕུག་འོད་ཀྱིས་སྣང་བར་བྱས་པ་ན། དེད་དཔོན་མྱོས་པར་བྱས་པའི་འོག་ཏུ་མཛའ་སྡེ་རྣམས་དེར་ཕྱིན་པས་མཐོང་ནས་ངོ་མཚར་དུ་གྱུར་ཏེ་ཕྱིར་ལོག་པའི་གཏམ་དེད་དཔོན་ལ་བཤད་པས། དེ་མི་དགའ་བཞིན་ཁྱིམ་དུ་འོངས་པས་དེ་ལྟར་གྱུར་པ་མཐོང་ཞིང་གཏམ་དྲིས་པས་དེ་ཡང་སངས་རྒྱས་ལ་དད་པ་རྙེད་ཅིང༌། བུ་མོ་དེ་རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་པར་གྱུར་པའི་ཁྱད་པར་ཙམ་མོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་དེད་དཔོན་ཞིག་ཆུང་མ་དང་བཅས་ཏེ་རྒྱ་མཚོར་སོང་བ་ལས། རྒྱ་མཚོའི་ནང་དུ་ཁྱེའུ་ཞིག་བཙས་པར་མིང་རྒྱ་མཚོ་བཏགས། དེ་རང་གི་ཡུལ་དུ་འཁོར་ནས་ཆེར་སྐྱེས་པ་ན། དེས་ཚོང་པ་ལྔ་བརྒྱ་ཁྲིད་དེ་རྒྱ་མཚོ་ཆེན་པོར་ཕྱིན་པས། སྲིན་པོ་ནག་པོའི་རླུང་གིས་གྲུ་དེ་ཕུ་མདའ་བསྐོར་བ་ན།དེད་དཔོན་རྒྱ་མཚོ་ནི་མུ་སྟེགས་བྱེད་ལ་དགའ་བས་སྟོན་པ་དྲུག་ལ་གསོལ་འདེབས་བྱེད་ཅིང༌༑ གཞན་དག་གིས་ནི། གུ་ལང་དང་ཆུ་ལྷ་དང་ཀུ་བེ་ར་ལ་སོགས་པ་དང༌། རང་རང་འདོད་པའི་ལྷ་ལ་འབོད་པར་བྱས་ཀྱང་སྐྱབས་བྱེད་པ་ནི་སུ་ཡང་མ་བྱུང་ངོ༌། །དེ་ནས་དེར་དགེ་བསྙེན་ཞིག་འདུག་པ་དེས་སངས་རྒྱས་ལ་སྐྱབས་སུ་འགྲོ་བར་བསྐུལ་བས་ཐམས་ཅད་ཀྱིས་སངས་རྒྱས་ལ་སྐྱབས་སུ་སོང་བ་དང༌། དེ་སངས་རྒྱས་ཀྱིས་མཁྱེན་ནས་རྒྱལ་བྱེད་ཀྱི་ཚལ་ན་བཞུགས་བཞིན་དུ་ཉི་མ་སྟོང་བས་ལྷག་པའི་འོད་བཀྱེ་སྟེ་ཚོང་པ་དེ་དག་ཀུན་ཏུ་སྣང་བར་བྱས་སོ། །དེར་བྱམས་པ་ཆེན་པོའི་འོད་དེས་ལུས་སེམས་ལ་སིམ་པ་བསྐྱེད་ཅིང་སྲིན་པོ་ནག་པོའི་རླུང་ཡང་བཟློག་པར་གྱུར་ཏེ་བདེ་བར་ཡུལ་དུ་འཁོར་བ་ན་དེ་དག་འཆི་བས་སྐྱོ་བར་གྱུར་ཏེ། སྦྱིན་པ་དང་བསོད་ནམས་ཀྱི་ལས་བསགས་ཤིང་ཉེ་དུ་རྣམས་དབུགས་དབྱུང་ནས་ཐམས་ཅད་སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས་བརྩོན་པས་དགྲ་བཅོམ་པར་གྱུར་ཏོ། །དེར་དགེ་སློང་རྣམས་ངོ་མཚར་དུ་གྱུར་པ་ན། སྔོན་རྒྱ་མཚོའི་འགྲམ་ཞིག་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་གནས་པ་ལ་རྒྱ་མཚོར་འགྲོ་བའི་ཚོང་པ་ལྔ་བརྒྱས་སྐྱབས་གསོལ་ནས་སོང་བ་ན། རིན་པོ་ཆེ་དག་བླངས་ནས་ཕྱིར་ལྡོག་པའི་ལམ་དུ་སྲིན་པོ་ནག་པོའི་རླུང་གིས་བསྐོར་བ་ལས་དྲང་སྲོང་དེས་ཡོངས་སུ་བསྐྱབས་སོ། །དེ་ནས་དེ་རྣམས་བདེ་བར་འཁོར་ཏེ་དྲང་སྲོང་གི་ཐད་དུ་སོང་ནས། ཀྱེ་དྲང་སྲོང་ཆེན་པོ་དཀའ་བས་འབད་པ་དང༌། སྙིང་རྗེའི་རང་བཞིན་འདིས་ཅི་ཞིག་སྒྲུབ། དེས་སྨྲས་པ། འཇིག་རྟེན་ལོང་བ་འདྲེན་པ་མེད་པ་རྣམས་བསྐྱབ་པའི་ཕྱིར་སངས་རྒྱས་སུ་འགྱུར་བར་འདོད་དོ། །དེ་དག་གིས༑ དེའི་ཚེ་བདག་ཅག་ལའང་དགོངས་པར་གསོལ། དྲང་སྲོང་གིས་དེ་ལྟར་བྱའོ་ཞེས་བྱས་སོ། །དེའི་དུས་ཀྱི་དྲང་སྲོང་དེ་ནི་ང་ཡིན་ཏེ། དེའི་ཚེ་ཡང་ངས་ཚོང་པ་འདི་རྣམས་རྒྱ་མཚོ་ལས་ཡོངས་སུ་བསྐྱབས་པར་བྱས་སོ། །གཞན་ཡང་འདི་རྣམས་ཀྱིས་སངས་རྒྱས་འོད་སྲུང་གི་དུས་རབ་ཏུ་བྱུང་ཞིང་དབང་པོ་སྨིན་པར་བྱས་པས་དགྲ་བཅོམ་པ་ཐོབ་བོ་གསུངས་སོ། །
༈ ཡང་སྐབས་འདིར་སྣ་མའི་མེ་ཏོག་གི་རྟོགས་བརྗོད་འབྱུང་སྟེ་སྤྱིའི་ཁོག་གོང་དུ་ལས་བརྒྱ་པར་བཤད་པ་ལྟར་ཅུང་མི་འདྲ་བའི་ཁྱད་པར། དེ་ཉིད་བཙས་པའི་ཚེ་ལུས་ལ་ལྷའི་སྣ་མའི་མེ་ཏོག་གི་རལ་གུ་གྱོན་བཞིན་པར་བཙས་ཏེ། དེ་འཕགས་པ་མ་འགགས་པས་ཡོངས་སུ་བསྐྱངས་ཤིང༌། ལོ་བདུན་ལོན་པ་ན་རབ་ཏུ་བྱུང་བས་དགྲ་བཅོམ་པ་མངོན་དུ་བྱས་ཏེ་ཕྱག་དར་ཁྲོད་ཀྱི་གོས་ཚེམ་པ་ན་ཁབ་ལན་རེ་འཛུགས་པ་ན་རྣམ་ཐར་བརྒྱད་ལ་འཇུག་ལྡང་བྱེད་དོ། །ཕྱིས་ཞིག་ན་གནས་བརྟན་མ་འགགས་པས། དེ་ཆུ་ཀླུང་ཁང་ལྡན་དུ་ཆུ་ལེན་དུ་མངགས་པ་ན། དེས་ཁྲུས་བྱས་ཏེ་བུམ་པ་ཆུས་བཀང་ནས་ནམ་མཁའ་ལ་སོང་སྟེ་རེས་འགའ་ནི་བུམ་པ་སྔོན་དུ་བཏང་ལ་དགེ་ཚུལ་ཉིད་རྗེས་ལ་འོང་ཞིང༌། རེས་འགའ་ནི་རང་ཉིད་སྔོན་དུ་འགྲོ་ལ་བུམ་པ་ཕྱི་ནས་འོང་ངོ༌། །དེ་བཅོམ་ལྡན་འདས་ཀྱིས་གཟིགས་ནས་འཁོར་རྣམས་ཀྱི་ནང་དུ་ཤཱ་རིའི་བུ་ལ་བཀའ་སྩལ་པ་ཤཱ་རིས་བུ་དགེ་ཚུལ་དྲན་པ་དང་ལྡན་པ༑ དབང་པོ་ཤིན་ཏུ་མཉམ་པར་བཞག་པ། བུམ་པ་ཆུས་བཀང་སྟེ་འོང་བ་འདི་མཐོང་ངམ༑ འདོད་ཆགས་ཞེ་སྡང་རབ་སྤངས་ཤིང༌། །མ་རིག་པ་དང་བྲལ་ནས་ནི། །ལུས་ཀྱི་ཐ་མ་འཛིན་བྱེད་པས། །དེ་ནི་ཆུ་ཆུན་རབ་ཏུ་མཛེས། །ཞེས་བསྔགས་པ་མཛད་པ་ལ། དགེ་སློང་རྣམས་ངོ་མཚར་དུ་གྱུར་ནས། དེའི་ལས་ཞུས་པ་ན། སྔོན་སངས་རྒྱས་རྣམ་གཟིགས་ཀྱི་དུས་སུ་དེད་དཔོན་ཞིག་གཞོན་ནུ་ནས་རབ་ཏུ་བྱུང་བར་འདོད་ཀྱང་གཡེངས་པས་ཁྱེར་ཏེ་རབ་ཏུ་བྱུང་མ་ནུས་པས། དེ་རྒས་པ་ན་འགྱོད་པ་ཆེན་པོ་སྐྱེས་ཏེ། སངས་རྒྱས་ཀྱི་དབུ་སྐྲ་དང་སེན་མོའི་མཆོད་རྟེན་ལ་སྣ་མའི་མེ་ཏོག་བཏགས། སངས་རྒྱས་འཁོར་དང་བཅས་པ་ལ་བཤོས་གསོལ་ནས། མ་འོངས་པ་ན་སངས་རྒྱས་རྣམས་མཉེས་པ་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིག གང་གི་བསྟན་པ་ལ་རབ་ཏུ་བྱུང་བ་དེར་གཞོན་ནུའི་ཚེ་ནས་འཕགས་པའི་ཆོས་རྣམས་རྟོགས་པར་གྱུར་ཅིག་ཅེས་སྨོན་ལམ་བྱས་པ་དང༌། སངས་རྒྱས་འོད་སྲུང་གི་དུས་རབ་ཏུ་བྱུང་ནས་ལོ་ཁྲིའི་བར་དུ་ཚངས་སྤྱོད་སྲུང་བའི་ཁྱད་པར་ཙམ་མོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ཀྱི་ཁྱིམ་བདག་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ། ཁྱེའུ་གཟུགས་བཟང་བ་ལྟ་ན་སྡུག་པ་ཞིག་བཙས་ཏེ་དེའི་ལག་པ་གཉིས་ན་ལས་ཀྱི་རྣམ་པར་སྨིན་པ་ལས་བྱུང་བའི་གསེར་གྱི་དོང་ཙེ་མཚན་མས་བཏབ་པ་གཉིས་བྱུང་སྟེ་ཇི་ཙམ་བླངས་ཀྱང་དེ་ཙམ་དུ་བྱུང་བས་མིང་ལག་ན་གསེར་ཐོགས་ཞེས་བཏགས་སོ། །དེ་ཆེར་སྐྱེས་པ་ན་བསམ་པ་དགེ་ཞིང་སྙིང་རྗེའི་སེམས་དང་ལྡན་ཏེ་ལམ་སྲང་དུ་འགྲོ་བའི་ཚེ། དགེ་སྦྱོང་དང་བྲམ་ཟེ་དང་བཀྲེན་པ་དང་སྡུག་ཅིང་ཕོངས་པ་རྣམས་མཐོང་ན་ལག་པ་གཉིས་བརྐྱངས་ནས་དེ་ལ་གསེར་གྱི་དོང་ཙེའི་ཕུང་པོ་སྤུངས་ཏེ་སྦྱིན་པར་བྱེད་པས། དེའི་གྲགས་པས་མཉན་ཡོད་ཐམས་ཅད་ཁྱབ་པར་གྱུར་ཏོ། །དེ་ནས་དེ་རྒྱལ་བྱེད་ཀྱི་ཚལ་དུ་སོང་ནས་བཅོམ་ལྡན་འདས་ལ་དད་པའི་སེམས་སྐྱེས་ཏེ་ཞབས་ལ་ཕྱག་བྱས་ཤིང་ལག་པ་གཉིས་བརྐྱངས་ནས་གསེར་དངུལ་གྱི་ཕུང་པོ་ཆེན་པོ་སྤུངས་ཏེ་ཕུལ་པས་ཐམས་ཅད་ངོ་མཚར་བར་གྱུར་ཅིང༌། དེ་ནས་དེ་ལ་སངས་རྒྱས་ཀྱིས་ཆོས་བསྟན་པས་རྒྱུན་དུ་ཞུགས་པ་ཐོབ་ཅིང་རབ་ཏུ་བྱུང་བས་དགྲ་བཅོམ་པའི་གོ་འཕང་ཐོབ་བོ། །དེར་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་འཇིག་རྟེན་དུ་བྱོན་ནས་མྱ་ངན་ལས་འདས་པའི་སྐུ་གདུང་རིན་པོ་ཆེ་སྣ་བཞི་ལས་གྲུབ་པ་འཁོར་ཡུག་ཏུ་དཔག་ཚད་གཅིག་དང༌། འཕང་དུ་རྒྱང་གྲགས་གཅིག་ཡོད་པ་རྒྱལ་པོ་ཀྲི་ཀིས་བརྩིགས་ཏེ་དེའི་དུས་སྟོན་བྱེད་པ་ལ། རྒྱན་པོ་པ་ཞིག་གི་གསེར་གྱི་དོང་རྩེ་གཉིས་མཆོད་རྟེན་དེའི་སྲོག་ཤིང་ལ་བཏགས་ནས་ཕྱག་བྱས་ཏེ་བདག་གང་དང་གང་དུ་སྐྱེས་པ་དེར་ལག་པ་ལ་གསེར་ཡོད་པ་ཁོ་ནར་གྱུར་ཅིག་ཅེས་བྱས་སོ། །དེའི་དུས་ཀྱི་རྒྱན་པོ་བ་དེ་ནི་འདི་ཡིན་ཏེ། དེའི་ཚེ་སྦྱིན་པ་དང་སྨོན་ལམ་གྱི་འབྲས་བུས་ད་ལྟར་འདི་བཞིན་གྱུར་ཏེ་དགྲ་བཅོམ་པའི་འབྲས་བུ་མངོན་དུ་བྱས་སོ་གསུངས། འདི་དང་གོང་གི་མཛངས་བླུན་གྱི་སྐབས་གཉིས་ལས་ཀྱི་རྒྱུ་སོགས་ཅུང་མི་གཅིག་གོ །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། རྒྱལ་པོ་གསལ་རྒྱལ་གྱི་བཙུན་མོ་ལ་ཁྱེའུ་གོས་སུ་ཆོས་གོས་ཚོན་ཅན་གྱོན་ལ་དགེ་སློང་གི་ཆ་ལུགས་ཚེ་རབས་དྲན་པ་ཞིག་བཙས་ཏེ་དེ་སྐྱེས་མ་ཐག་ཏུ། ཅི་མཉན་དུ་ཡོད་པ་འདི་ཁོ་ནར་བཅོམ་ལྡན་འདས་དང༌། མཆོག་ཟུང་དང༌། འོད་སྲུང་དང༌། ཀུན་དགའ་བོ་སོགས་ཉན་ཐོས་ཆེན་པོ་རྣམས་བཞུགས་སམ་ཞེས་འདྲི་བར་བྱེད་པས། དེ་ཐོས་ནས་ཕ་མ་གཉིས་ཡ་མཚན་དུ་གྱུར་ནས། སངས་རྒྱས་འཁོར་དང་བཅས་པ་ཕོ་བྲང་དུ་གདན་དྲངས་ནས་བཤོས་གསོལ་བའི་གྲལ་དུ། རྒྱལ་པོ་གསལ་རྒྱལ་གྱི་ཁྱེའུ་པང་བླངས་ཏེ་སྔར་གྱི་ལོ་རྒྱུས་ཞུས་པ་ན། བཅོམ་ལྡན་འདས་ཀྱིས་ཁྱེའུ་དེ་ལ་སྡེ་སྣོད་གསུམ་པ་ཁྱོད་ནད་མེད་པར་གྱུར་ཅིགདེས་ཀྱང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཕྱག་འཚལ་ལོ་ཞེས་བྱས་སོ། །དེ་ནས་དེ་བཙས་ནས་ལོ་བདུན་ལོན་པ་ན་ཆོས་གོས་ཚོན་ཅན་དེ་དག་གྱོན་བཞིན་དུ་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་སྟེ་བརྩོན་པས་དགྲ་བཅོམ་པའི་གོ་འཕང་མངོན་དུ་བྱས་སོ། །དེའི་ཚེ་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་དུས་སུ། རྒྱལ་པོ་ཀྲི་ཀཱིའི་བུ་སངས་རྒྱས་ཀྱི་བསྟན་པ་ལ་དད་པ་རྙེད་ནས་རབ་ཏུ་བྱུང་བར་འདོད་དེ་རྒྱལ་པོ་ལ་གསོལ་བ་དང༌། རྒྱལ་པོས་རིང་པོར་མི་ཐོགས་པར་རྒྱལ་ཚབ་ཏུ་དབང་བསྐུར་དགོས་པས་མི་གནང་བར་གྱུར་པ་ན། དེ་ཞག་དྲུག་གི་བར་དུ་ཟས་མ་ཟོས་པས་སླར་གནང་ནས་ཁྱོད་ཀྱིས་སྡེ་སྣོད་གསུམ་མ་ལོབས་ཀྱི་བར་དུ་ང་དང་ཕྲད་དུ་མ་འོང་ཞིག་ཅེས་བྱས་སོ། །དེ་ནས་དེ་རབ་ཏུ་བྱུང་ཞིང་བརྩོན་པས་རིང་པོར་མ་ལོན་པར་སྡེ་སྣོད་གསུམ་ལོབས་ཏེ་རིག་པ་དང་གྲོལ་བར་སྨྲ་བས་ཆོས་སྟོན་པར་གྱུར་ཏེ། རྒྱལ་པོའི་ཐད་དུ་ཕྱིན་པས་རབ་ཏུ་དགའ་བར་གྱུར་ནས། བུ་གཅིག་ཁྱོད་ལ་ཅི་དགོས། དེས་སྨྲས་པ། སངས་རྒྱས་འཁོར་དང་བཅས་པ་སྤྱན་དྲངས་ནས་ཡོ་བྱད་དྲུག་དབུལ་བར་འཚལ་ལོ། །རྒྱལ་པོས་ཅི་དགའ་བར་གྱིས་ཤིག དེ་ནས་སྡེ་སྣོད་གསུམ་པས་བཅོམ་ལྡན་འདས། ཞབས་འབྲིང་འཁོར་དགེ་སློང་ཉི་ཁྲི་དང་བཅས་ཏེ་ཞལ་ཟས་བཟང་པོས་ཚིམས་པར་བྱས་ནས་དགེ་སློང་རེ་རེ་ལ་ཡང་ཡོ་བྱད་དྲུག་དྲུག་ཕུལ་ཞིང་སྨོན་ལམ་བཏབ་པ། བདག་གང་དུ་སྐྱེས་པ་དེ་དང་དེར་གོས་སུ་ཆོས་གོས་ཚོན་ཅན་གྱོན་ནས་དགེ་སློང་གི་ཆ་ལུགས་འདི་དང་ལྡན་ཏེ་ཚེ་རབས་དྲན་པར་གྱུར་ཅིག་ཅེས་བྱས་སོ། །དེའི་དུས་ཀྱི་རྒྱལ་པོ་ཀྲི་ཀཱིའི་བུར་གྱུར་པའི་དགེ་སློང་སྡེ་སྣོད་གསུམ་པ་ནི་འདི་ཉིད་ཡིན་ཏེ། རྒྱུ་དེས་དགྲ་བཅོམ་པའི་བར་དུ་གྱུར་པར་གསུངས་སོ། །འདི་རྣམས་ཀྱིས་གཙོ་བོར་སྦྱིན་པའི་འབྲས་བུ་བསྟན་པ་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མུ་གེ་ཆེན་པོ་བྱུང་ཞིང་ལྟས་མཁན་རྣམས་ཀྱིས་ཀྱང་ཆར་མི་འབབ་པར་བསྟན་ཏོ། །དེའི་ཚེ་མཉན་ཡོད་ཀྱི་དེད་དཔོན་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཁྱེའུ་གཟུགས་བྱད་ལྟ་ན་སྡུག་པ་ཞིག་བཙས་ཏེ་དེའི་ཉིན་པར་ནས་ཆར་ཆེན་པོ་བབས་པས། ཡུལ་ཀུན་ཏུ་དེའི་གྲགས་པས་ཁྱབ་པར་གྱུར་པས་མིང་གྲགས་བཤེས་སུ་བཏགས་སོ། །དེ་ཆེར་སྐྱེས་ནས་སངས་རྒྱས་ཀྱི་བསྟན་པ་ལ་དད་པ་རྙེད་དེ་རབ་ཏུ་བྱུང་ཞིང་བརྩོན་པས་དགྲ་བཅོམ་པར་གྱུར་ཏོ། །དེ་ནས་དེའི་མཆེ་བ་གཉིས་ལས་ཆུ་ཡན་ལག་བརྒྱད་དང་ལྡན་པ་བྱུང་ནས་སྐོམ་གྱི་གདུང་བ་མེད་པར་གྱུར་ཏེ། དེ་ཚ་བའི་དུས་སུ་དགེ་སློང་རྣམས་གུང་སྐྱེམས་ལ་འདུ་བ་ན་མ་འོངས་པར་མཐོང་ནས་དགེ་སློང་རྣམས་ཀྱིས་དེའི་རྒྱུ་དྲིས་པས། སྔར་གྱི་རྒྱུ་མཚན་བཤད་པས་ཐམས་ཅད་ངོ་མཚར་དུ་གྱུར་ནས༑ བཅོམ་ལྡན་འདས་ལ་དེའི་ལས་ཀྱི་རྒྱུ་གསོལ་བ་ན། སྔོན་སངས་རྒྱས་འོད་སྲུང་གི་དུས་སུ་ཚོང་དཔོན་གྱི་བུ་ཞིག་དགེ་སློང་རྒན་པོ་ཞིག་ལས་རབ་ཏུ་བྱུང་སྟེ། དེ་ལེ་ལོ་ཆེ་བར་གྱུར་ནས་གཞན་ལ་བསྙེན་བཀུར་མི་བྱེད་ཅིང༌། དགེ་སློང་རྒན་པ་གཞན་རྣམས་ཀྱིས་བསྙེན་བཀུར་ཡང་བླངས་ཏེ་དགེ་འདུན་གྱི་དཀོར་ལ་བག་མེད་དུ་སྤྱད་པས་རྣམ་སྨིན་སྐྱེ་བ་དེར་སྨིན་ནས་ནད་དྲག་པོས་བཏབ་པའི་ཚེ་གནས་བརྟན་གྱིས་སྨན་པའི་ལུང་བཞིན་སྨན་མར་བླུད་པས་དེའི་མཚན་མོ་དེ་སྐོམ་གྱིས་གདུང་སྟེ། ཆུ་བཏུང་བར་འདོད་པས་རང་གི་ཆུ་སྣོད་ཀྱི་དྲུང་དུ་སོང་བ་ན་དེར་ཆུ་མ་མཐོང་ཞིང་དེ་བཞིན་དུ་མཁན་པོ་དང་སློབ་དཔོན་དང༌། དགེ་འདུན་གྱི་ཚང་མང་དུ་སོང་ཡང་ཆུ་མ་མཐོང་སྟེ། མཐར་གྱིས་ཆུ་ཀླུང་ཟློག་བྱེད་ཀྱི་འགྲམ་དུ་སོང་ཡང་དེ་ན་ཆུ་མེད་པར་གྱུར་པས། དེ་མི་དགའ་བར་གྱུར་ཏེ་གཞན་དག་ལ་སྐྱོ་བ་བསྐྱེད་པ་དང༌། དད་པས་བྱིན་པ་ལྕི་བར་བསྟན་པའི་ཕྱིར་ཆུ་ཀླུང་ཟློག་བྱེད་ཀྱི་ཕ་རོལ་ན་ཤིང་ཞིག་ཡོད་པ་ལ་འཛེགས་ཏེ་རས་ཞིག་དེར་བཏགས་ནས་ཕྱིར་ལོག་སྟེ་བྲང་ཁང་དུ་གནས་པ་ན། ཕྱི་ནས་གཏམ་དེ་རིམ་པར་ཐོས་པས་ཀུན་ཀྱང་མི་དགའ་བར་གྱུར་ཏེ། དེའི་མཁན་པོས་དེ་ལ་ཆུ་བྱིན་ན་ཡང་དེས་མ་མཐོང་ངོ༌། །དེ་ནས་དེས་སངས་རྒྱས་འོད་སྲུང་ལ་དོན་དེ་གསོལ་བ་ན། གཎྜི་རྡུངས་ཤིག་ཅེས་བཀའ་སྩལ་ཏེ། དེར་གཎྜི་བརྡུངས་པས་སངས་རྒྱས་ལ་སོགས་པའི་དགེ་འདུན་འཁོར་དང་བཅས་པ་འདུས་ཤིང་གཏམ་དེ་ཝཱ་རཱ་ཎ་སཱི་ཐོག་ཐག་ཏུ་གྲགས་པས་སྐྱེ་བོ་འབུམ་ཕྲག་དུ་མའང་འདུས་སོ། །དེ་ནས་དེའི་མཁན་པོས་གྲལ་དཔོན་གྱི་མདུན་དུ་འདུག་ཏུ་བཅུག་ནས་རིལ་བ་སྤྱི་བླུགས་ཆུས་བཀང་སྟེ་བྱིན་ནས། བུ་ཆུ་འདི་དགེ་འདུན་ལ་བྲིམས་ཤིག་ཅེས་བྱས་སོ། །དེ་ནས་དེས་ཀྱང་འབྲས་བུ་མངོན་དུ་མཐོང་བས་སྐྱོ་ནས་དད་པའི་སེམས་ཀྱིས་སངས་རྒྱས་འཁོར་དང་བཅས་པ་ལ་བྲིམས་ཀྱང་ཆུ་སྣོད་དེའི་ཆུ་ཟད་པར་མ་གྱུར་ཏོ། །སངས་རྒྱས་འཁོར་དང་བཅས་པས་ཀྱང་དེ་ལ་ཐུགས་བརྩེ་བའི་སླད་དུ་ཕྱག་གིས་བླངས་ཤིང་བཞེས་ཏེ་སྐྱེ་བོ་འབུམ་ཕྲག་དུ་མ་བདེན་པ་མཐོང་བར་མཛད་པས་དེའི་རྒྱུད་ལ་ཡང་དགེ་བའི་རྩ་བ་རྣམས་སོར་ཆུད་པར་གྱུར་ཏེ་ནད་ལས་གྲོལ་བ་ན་དེས་སངས་རྒྱས་ལ་སོགས་པའི་དགེ་སློང་གི་དགེ་འདུན་རྣམས་ཆུས་མི་བྲེལ་བར་བྱས་ཏེ་ལོ་ཁྲི་ཉིས་སྟོང་གི་བར་དུ་དེས་དགེ་འདུན་ལ་ཆུ་བྲིམས་སོ། །དེ་ནས་དེ་འཆི་ཀར། དགེ་བའི་རྩ་བ་འདིས་མ་འོངས་པ་ན་སངས་རྒྱས་ཤཱཀྱ་ཐུབ་པ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགབདག་གི་མཆེ་བའི་ཕྲག་ནས་ཀྱང་ཆུ་ཡན་ལག་བརྒྱད་དང་ལྡན་པ་འབྱུང་བར་གྱུར་ཅིགཅེས་སྨོན་ལམ་བཏབ་བོ། །དེའི་དུས་ཀྱི་དགེ་སློང་དེ་ནི་གྲགས་བཤེས་འདི་ཡིན་ཏེ་ལས་ཀྱི་རྒྱུ་དེས་མཆེ་བའི་ཕྲག་ནས་ཆུ་འབྱུང་བ་དང༌། དགྲ་བཅོམ་པ་ཐོབ་པར་གསུངས་སོ། །འདིས་ནི་དགེ་འདུན་གྱི་དཀོར་ལ་བག་མེད་པར་སྤྱོད་པའི་ཉེས་དམིགས་དང་ཡོན་ཆབ་སོགས་བཏུང་བ་ཕུལ་བའི་ཕན་ཡོན་བསྟན་པ་ཡིན་ནོ། །
༈ ཡང་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཡུམ་གྱི་དོན་དུ་སུམ་ཅུ་རྩ་གསུམ་པའི་ལྷའི་ཡུལ་དུ་གཤེགས་ཏེ་ཤིང་གི་རྒྱལ་པོ་ཡོངས་འདུ་ས་བརྟོལ་གྱི་དྲུང་ནས་ཐག་མི་རིང་བ་ཞིག་ན་རྡོ་ལེབ་སྣམ་བུ་དཀར་པོའི་སྟེང་དུ་དབྱར་གནས་པར་མཛད་དེ། ཡུམ་དང་སུམ་ཅུ་རྩ་གསུམ་པའི་ལྷ་རྣམས་ལ་ཆོས་སྟོན་པར་མཛད་དོ། །དེའི་ཚེ་ཚེ་དང་ལྡན་པ་མོའུ་འགལ་གྱི་བུ་ནི་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་དབྱར་གནས་པར་མཛད་དེ། དེར་འཁོར་རྣམ་བཞིས་འཕགས་པ་མོའུ་འགལ་ཆེན་པོ་ལ། བཅོམ་ལྡན་འདས་གང་དུ་དབྱར་གནས་པར་མཛད་དྲིས་པར།མོའུ་འགལ་ཆེན་པོས་གོང་གི་དོན་དེ་བསྙད་པས། དེ་དག་གིས་དབྱར་ཟླ་བ་གསུམ་པོ་འདས་པའི་འོག་ཏུ་འཕགས་པ་མོའུ་འགལ་ཆེན་པོ་ལ། བདག་ཅག་གིས་བཅོམ་ལྡན་འདས་མཐོང་བར་འདོད་པས། བཙུན་པ་ལ་གནོད་པ་མ་མཆིས་ན་བཅོམ་ལྡན་འདས་ཀྱི་དྲུང་དུ་གཤེགས་ནས། བཅོམ་ལྡན་འདས་ལ་སྙུན་གསོལ་ནས། བདག་ཅག་འཁོར་རྣམ་བཞིས་བཅོམ་ལྡན་འདས་མཐོང་བར་འཚལ་ཏེ། འཛམ་བུ་གླིང་པའི་མི་རྣམས་ལ་ནི་ལྷ་ཡུལ་དུ་མཆི་བའི་རྫུ་འཕྲུལ་དང་མཐུ་མ་མཆིས་ལ། ལྷ་རྣམས་ལ་ནི་འཛམ་བུའི་གླིང་དུ་མཆི་བའི་མཐུ་དང་རྫུ་འཕྲུལ་དང་ལྡན་པ་ལགས་ན། ཐུགས་བརྩེ་བའི་སླད་དུ་འདིར་གཤེགས་སུ་གསོལ་ཞེས་ཞུས་ཤིགདེ་ནས་ཚེ་དང་ལྡན་པ་མོའུ་འགལ་བུ་སྐྱེས་བུའི་ལག་པ་བརྐྱང་བསྐུམ་ཙམ་གྱི་ཡུན་ལ་སུམ་ཅུ་རྩ་གསུམ་གྱི་ལྷའི་ཡུལ་དུ་བྱོན་ནས་བཅོམ་ལྡན་འདས་ཀྱིས་ལྷའི་འཁོར་བརྒྱ་ཕྲག་དུ་མ་ལ་ཆོས་སྟོན་པ་མཐོང་ངོ༌། །དེ་མཐོང་ནས་ངོ་མཚར་དུ་གྱུར་ཏེ། བཅོམ་ལྡན་འདས་དང་ཞུ་བ་ཞུ་ལན་འགའ་ཞིག་གི་མཐར། ལྷ་ཁ་ཅིག་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས།བཅོམ་ལྡན་འདས་ཀྱི་ལོགས་སུ་ཐལ་མོ་སྦྱར་ཏེ་གསོལ་བ། བཙུན་པ་བདག་ཅག་ནི་སངས་རྒྱས་ལ་ཤེས་ནས་དད་པ་དང་ལྡན་ཏེ་ལུས་དང་བྲལ་ནས། འདིར་སྐྱེས་ལགས་སོ། །ལྷ་གཞན་དག་གིས་ཀྱང་དེ་བཞིན་དུ་བཙུན་པ་བདག་ནི་ཆོས་དང་དགེ་འདུན་དང་འཕགས་པ་དགྱེས་པའི་ཚུལ་ཁྲིམས་ལ་ཤེས་ནས་དད་པ་དང་ལྡན་ཏེ་ལུས་དང་བྲལ་ནས་འདིར་སྐྱེས་ལགས་སོ༑ ༑དེ་ནས་དེར་ལྷ་བརྒྱ་ཕྲག་དུ་མ་དང་ལྷ་སྟོང་ཕྲག་དུ་མ་དང༌། ལྷ་འབུམ་ཕྲག་དུ་མས་བཅོམ་ལྡན་འདས་ཀྱི་སྤྱན་སྔར་སོ་སོའི་རྒྱུན་དུ་ཞུགས་པའི་འབྲས་བུ་བརྡ་སྤྲོད་པར་བྱས་ཏེ་མི་སྣང་བར་གྱུར་ཏོ། །དེར་འཕགས་པ་མཽང་གལ་ཆེན་པོས་བཅོམ་ལྡན་འདས་ལ་འཛམ་བུ་གླིང་གི་འཁོར་རྣམ་བཞིའི་ཕྲིན་རྣམས་གསོལ་བས། བཀའ་སྩལ་པ། ཁྱོད་སོང་ལ་འཛམ་བུ་གླིང་གི་འཁོར་རྣམ་བཞི་ལ། བཅོམ་ལྡན་འདས་ད་སྟེ་ཞག་བདུན་ན་སུམ་ཅུ་རྩ་གསུམ་གྱི་ལྷའི་ཡུལ་ནས་འཛམ་བུ་གླིང་དུ་གྲོང་ཁྱེར་སྣང་ལྡན་གྱི་འདབ། ཨ་པད་ཛ་རའི་ནགས་སུ་ཤིང་ཨུ་དུམ་བཱ་རའི་དྲུང་དུ་གཤེགས་སོ་ཞེས་སྦྲོན་ཅིགདེ་ནས་ཚེ་དང་ལྡན་པ་མོའུ་འགལ་གྱི་བུ་ཆེན་པོ་འཛམ་བུའི་གླིང་དུ་འོངས་ནས་འཁོར་རྣམ་བཞི་ལ་དོན་དེ་གོ་བར་བྱས་ནས། ཞག་བདུན་ལོན་པ་ན་བཅོམ་ལྡན་འདས་ལྷ་ཡུལ་ནས་གཤེགས་པ་དང༌། གནས་དེར་སྲོག་ཆགས་འབུམ་ཕྲག་དུ་མ་འདུས་པར་གྱུར་པ་ལས། དེའི་ནང་དུ་དགེ་སློང་བརྫུས་སྐྱེས་ཤིག་བྱུང་སྟེ།དེས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དང༌། ལྷ་དང༌། ལྷ་མ་ཡིན་དང༌༑ ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དེ་དག་བཤོས་ལ་སྤྱན་དྲངས་ནས༑ རེ་ཞིག་ན་གདུགས་ཚོད་ལ་བབས་པ་དང་སེམས་བསྐྱེད་མ་ཐག་ཏུ་ལྷའི་གདན་དང༌། ལྷའི་ཞལ་ཟས་དང་བཟའ་བཅའ་དག་བྱུང་སྟེ། སངས་རྒྱས་འཁོར་དང་བཅས་པ་དེ་དག་ལ་ལེགས་པར་མཆོད་ཅིང་བཀུར་སྟི་བྱས་སོ། །དེར་བཅོམ་ལྡན་འདས་ཀྱིས་དེ་དང་མཐུན་པའི་ཆོས་བསྟན་པས། དེ་ཐོས་པ་དང་དགེ་སློང་བརྫུས་སྐྱེས་དེས་དགྲ་བཅོམ་པའི་གོ་འཕང་མངོན་དུ་བྱས་སོ། །དེར་དགེ་སློང་རྣམས་ངོ་མཚར་དུ་གྱུར་ཏེ་དེའི་ལས་ཀྱི་རྒྱུ་ཞུས་པ་ན། སྔོན་སངས་རྒྱས་རྣམ་གཟིགས་འཇིག་རྟེན་དུ་བྱོན་པའི་ཚེ། གྲོང་མེད་པ་དགོན་པའི་གནས་ཤིག་ན་དགེ་སློང་ལྔ་དབྱར་གནས་པར་དམ་བཅས་པ་ལས་དེའི་ནང་ནས་གཅིག་གིས་ཞལ་ཏ་བྱས་ནས། དེ་དག་གིས་བརྩོན་པས་དགྲ་བཅོམ་པ་མངོན་དུ་བྱས་སོ། །དེའི་ཚེ་ཞལ་ཏ་བ་དེས་དེ་དག་གི་རྐང་པ་ལ་ཕྱག་བྱས་ཏེ་འདི་ལྟར་འདི་རྣམས་ཀྱིས་བདག་ལ་བརྟེན་ནས་དགྲ་བཅོམ་པ་ཉིད་མངོན་དུ་བགྱིས་པའི་དགེ་བའི་རྩ་བ་དེས། བདག་རབ་ཏུ་བྱུང་སྟེ་ཡོ་བྱད་ཐམས་ཅད་ཀྱིས་མི་བྲེལ་བར་གྱུར་ཅིགཅེས་སྨོན་ལམ་བྱས་ཏེ། དེ་ནི་དགེ་སློང་འདི་ཡིན་ལ་འདི་ཉིད་རྫུས་སྐྱེས་སུ་འགྱུར་བའི་རྒྱུ་ནི། སངས་རྒྱས་འོད་སྲུང་གི་དུས་སུ་ཚོང་དཔོན་ཞིག་རང་གི་ཆུང་མ་ལ་བུ་བཙའ་བའི་ཚེ་སྡུག་བསྔལ་གྱིས་ཚོར་བས་ཉེན་ཏེ་ཉམ་ཐག་པའི་སྐད་འབྱིན་ཅིང་ངུ་བ་ཐོས་པས་སེམས་རབ་ཏུ་སྐྱོ་སྟེ་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་ནས་བདག་གང་དུ་སྐྱེས་པ་དེར་རྫུས་ཏེ་སྐྱེ་བར་ཤོག་ཅིག་ཅེས་བྱས་སོ། །དེའི་དུས་ཀྱིས་ཚོང་དཔོན་དུ་གྱུར་པ་དེ་ཡང་དགེ་སློང་འདི་ཡིན་པས་སྨོན་ལམ་གྱི་དབང་གིས་རྫུས་ཏེ་སྐྱེས་པ་དང་དེའི་ཚེ་དབང་པོ་ཡོངས་སུ་སྨིན་པར་བྱས་པས་དགྲ་བཅོམ་པ་མངོན་དུ་བྱས་སོ་གསུངས། འདིས་ནི་དགེ་འདུན་པའི་ཞལ་ཏ་དང་སྒྲུབ་པ་པོའི་གཡོག་བགྱིས་པའི་ཕན་ཡོན་ཀྱང་བསྟན་པ་ཡིན་ནོ། །
༈ ཡང་བཅོམ་ལྡན་འདས་སེར་སྐྱའི་གནས་ཤིང་ནྱགྲོ་དྷཱའི་ཀུན་དགའ་ར་བ་ན་བཞུགས་པའི་ཚེ། ཤཱཀྱ་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ། ཁྱེའུ་གཟུགས་བཟང་བ་ལྟ་ན་སྡུག་པ་མིའི་ཁ་དོག་ལས་ནི་འདས། ལྷའི་ཁ་དོག་ནི་མ་ཐོབ་པ་ཞིག་བཙས་ཏེ་དེ་བཙས་པའི་ཚེ་ངོ་མཚར་བ་དུ་མ་བྱུང་བས་གྲོང་ཁྱེར་སེར་སྐྱའི་གནས་རྣམས་མཛེས་པར་གྱུར་པས་མིང་མཛེས་པ་བཏགས། དེ་ཆེར་སྐྱེས་པ་ན་སངས་རྒྱས་དང་མཇལ་ཏེ་ཆོས་ཐོས་པས་བདེན་པ་མཐོང་ཞིང་དེ་རབ་ཏུ་བྱུང་བས་དགྲ་བཅོམ་པ་མངོན་དུ་བྱས་སོ། །དེར་དགེ་སློང་རྣམས་ཀྱི་དེའི་ལས་ཀྱི་རྒྱུ་ཞུས་པས། འདི་ལ་ལས་དུ་མ་ཡོད་དེ། སྔོན་སངས་རྒྱས་འཁོར་བ་འཇིག་འཇིག་རྟེན་དུ་བྱོན་པའི་ཚེ། རྒྱལ་པོ་མཛེས་པས་དེའི་དབུ་སྐྲ་དང་སེན་མོའི་མཆོད་རྟེན་བརྩེགས་ཤིང༌། དེའི་དུས་སྟོན་གྱི་ཚེ་མཛའ་སྡཻ་དག་གཅིག་མཆོད་རྟེན་གྱི་དྲུང་དུ་སོང་ནས་དད་པ་སྐྱེས་ཏེ་མེ་ཏོག་བཏགས་སོ། །དེའི་ནང་ནས་མཛའ་སྡེ་གཅིག་གིས་བདག་ལ་ནི་ཅི་ཡང་མེད་ཀྱིས། བདག་ནི་ཅི་ཡང་མི་བྱེད་དོ་ཞེས་ཟེར་ནས་དེའི་ནང་ནས་ཕྱིར་བྱུང་བ་ལས་སླར་འགྱོད་པ་སྐྱེས་ཏེ་དེས་མེ་ཏོག་སྣ་ཚོགས་པ་བཏུས་ཏེ་མཆོད་རྟེན་དེ་ཉིད་ལ་ཕུལ་ལོ། །དེའི་དུས་ཀྱི་འགྱོད་པ་སྐྱེས་ཏེ་སླར་མེ་ཏོག་འབུལ་བ་པོ་དེ་ནི་དགེ་སློང་མཛེས་པ་འདི་ཡིན་ལ། གཞན་ཡང་ཝཱ་རཱ་ཎ་སཱིར་འདི་ཉིད་ཚོང་དཔོན་ཞིག་ཏུ་གྱུར་ནས་རང་སངས་རྒྱས་ཞིག་ལ་དད་པའི་སེམས་ཀྱིས་བཤོས་དང་གོས་དག་ཀྱང་ཕུལ་ལོ། །ཡང་སངས་རྒྱས་འོད་སྲུང་གི་དུས་སུ་འདི་ཉིད་དབུལ་པོ་ཤིང་འཐུ་ཞིག་ཏུ་གྱུར་ཏེ། དེ་རིའི་སུལ་ཞིག་ཏུ་ཤིང་འཐུར་སོང་བ་དང༌། དེས་མཆོད་རྟེན་ཞིག་མཐོང་ནས་དད་པ་སྐྱེས་ཏེ། འཁོར་ས་ན་རྩྭ་དག་སྐྱེས་པའང་ཕྱུང་ཕྱགས་མ་ཐོགས་ནས་མཆོད་རྟེན་དང་མཆོད་རྟེན་གྱི་འཁོར་ས་ཕྱགས་ཏེ་ཕྱག་བྱས་ནས། བདག་གཟུགས་བཟང་ཞིང་ལྟ་ན་སྡུག་པ་དང༌། མ་འོངས་པ་ན་སངས་རྒྱས་རྣམས་མཉེས་པར་བྱེད་པར་གྱུར་ཅིགཅེས་སྨོན་ལམ་བྱས་སོ། །ལས་དེས་གཟུགས་བཟང་ཞིང་མཛེས་པ་དང༌། དགྲ་བཅོམ་པའི་བར་དུ་གྱུར་པར་གསུངས་སོ། །འདིས་ནི་མཆོད་རྟེན་སོགས་རྙིང་པ་ལ་བྱི་དོར་བྱས་པ་དང་མེ་ཏོག་སོགས་ཕུལ་བའི་ཕན་ཡོན་བསྟན་པའོ། །
༈ འདིར་རྒྱལ་པོ་ཀ་པི་ནའི་རྟོགས་བརྗོད་འབྱུང་སྟེ་རྒྱས་བསྡུས་སོགས་ཀྱི་ཁྱད་པར་ཅུང་ཟད་ལས་གོང་དུ་བསྟན་པའི་རྒྱལ་པོ་ཀ་བྱི་ལ་ཆེན་པོ་དང་དོན་གཅིག་ལ། དེའི་ལས་ཀྱི་རྒྱུའི་སྐབས་སུ་ཅུང་མི་འདྲ་བའི་ཁྱད་པར་འདིར་སངས་རྒྱས་རྣམ་གཟིགས་ཀྱི་དུས་རྒྱལ་པོ་འདི་དེད་དཔོན་ཞིག་ཏུ་གྱུར་ཏེ་རྒྱ་མཚོ་ལས་རིན་པོ་ཆེ་བླངས་ནས་སངས་རྒྱས་འཁོར་དང་བཅས་པ་ལ་ཟླ་བ་གསུམ་དུ་བཤོས་ཕུལ་ཞིང༌། མཐར་གཙུག་ལག་ཁང་ཡང་བརྩིགས་ནས་ཕྱོགས་བཞིའི་དགེ་འདུན་ལ་ཕུལ་བ་དང༌། ཡང་རྒྱལ་པོ་ཚངས་པས་བྱིན་ཞེས་པར་གྱུར་པའི་ཚེ་རང་སངས་རྒྱས་ནད་པ་ཞིག་ལ་ཟླ་བ་གསུམ་དུ་བསྙེན་བཀུར་ཞིང༌། དེ་མྱ་ངན་ལས་འདས་པའི་འོག་ཏུ་དེའི་སྐུ་གདུང་གི་མཆོད་རྟེན་བརྩིགས་ནས་བློན་པོ་ཁྲི་བརྒྱད་སྟོང་དང་བཅས་པས་ཏིལ་མར་གྱིས་བསྐུས་པས་འཁོར་བར་ཚད་སྟོབས་དང་ལྡན་པར་གྱུར་པ་དང་སངས་རྒྱས་འོད་སྲུང་གི་དུས་སུ་དབང་པོ་ཡོངས་སུ་སྨིན་པར་བྱས་པས་དགྲ་བཅོམ་པ་ཐོབ་པར་གསུངས་སོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་སོ། །དེ་ཡང་བཅོམ་ལྡན་འདས་མངོན་པར་སངས་རྒྱས་ནས་ལོ་བཅུ་གཉིས་ལོན་པ་ན་གྲོང་ཁྱེར་སེར་སྐྱའི་གནས་སུ་གཤེགས་ཏེ། བྲེ་བོ་ཟས་དང༌། བདུད་རྩིའི་ཟས་ལ་སོགས་པ་སྐྱེ་བོ་སྟོང་ཕྲག་དུ་མས་བདེན་པ་མཐོང་བའི་ཚེ།རྒྱལ་པོ་ཟས་གཙང་མས་བསྐུལ་ནས་བཅོམ་ལྡན་འདས་ལ་བསྙེན་བཀུར་བྱ་བའི་ཕྱིར། ཤཱཀྱའི་རྒྱལ་པོ་བཟང་ལྡན་དང༌། མ་འགགས་པ་དང༌། ནམ་གྲུ་དང༌། ལྷ་བྱིན་ལ་སོགས་པ་ཤཱཀྱའི་བུ་ལྔ་བརྒྱ་རབ་ཏུ་བྱུང་བར་ཆས་པའི་ཚེ། དེ་དག་འབྲེག་མཁན་བསྙེན་བཀུར་བྱེད་པ་ཉེ་བར་འཁོར་དེས་དེ་དག་རབ་ཏུ་བྱུང་བར་མཐོང་ནས་ངུས་སོ། དེ་རྣམས་ཀྱིས་དེའི་རྒྱུ་དྲིས་པས། ཁྱེད་རྣམས་རབ་ཏུ་བྱུང་ན་བདག་ལ་ཟས་གོས་ཀྱིས་སྐྱོང་བ་སུའང་མ་མཆིས་སོ། །དེ་རྣམས་ཀྱིས༑ འོ་ན་རས་ཐིང་ཞིག་{ཐིངས་ཤིག}དེ་ནས་དེས་བཏིང་བ་ན། ཤཱཀྱ་རྣམས་ཀྱི་ལུས་ལ་ཐོགས་པའི་དོ་ཤལ་དང༌། སེ་མོ་དོ་དང༌། ནོར་བུ་དང༌། མུ་ཏིག་དང༌། བཻཌཱུརྱ་དང༌། དཔུང་རྒྱན་དང༌༑ སོར་གདུབ་རྣམས་ཕུང་པོ་ཆེན་པོར་སྤུངས་ནས་བྱིན་ནོ། །དེ་ནས་འབྲེག་མཁན་ཉེ་བར་འཁོར་གྱིས་རྒྱན་རྣམས་ལ་བལྟས་ཏེ་ཤཱཀྱ་འདི་དག་ཆོ་རིགས་དང༌། བྱད་གཟུགས་དང་ལང་ཚོ་དང༌༑ འབྱོར་པ་དང་ལྡན་པ་ཡིན་ན། བཙུན་མོ་དང་འཁོར་དང་རྒྱན་ལ་སོགས་པ་འདི་དག་མཆིལ་མ་བཞིན་དུ་བོར་ནས་རབ་ཏུ་བྱུང་ན་བདག་ཀྱང་རྒྱན་འདི་རྣམས་ལ་ཆགས་ནས་ཅི་ཞིག་བྱ་དེ་བས་རབ་ཏུ་བྱུང་བར་བྱའོ་སྙམ་དུ་བཅོམ་ལྡན་འདས་ཀྱི་སྤྱན་སྔར་ཕྱིན་ཏེ་ཚུར་ཤོག་གིས་སྙེན་པར་རྫོགས་སོ། །དེའི་འོག་ཏུ་བཟང་ལྡན་སོགས་ཤཱཀྱ་ལྔ་བརྒྱ། དགེ་སློང་གི་ཆ་ལུགས་ཅན་རྣམས་འོངས་ནས་སངས་རྒྱས་ལ་སོགས་པ་དགེ་སློང་གི་དགེ་འདུན་ལ་ཕྱག་འཚལ་བར་བྱས་པ་ལས་དེ་དག་གིས་ཉེ་བར་འཁོར་གྱི་རྐང་པ་ངོ་ཤེས་ཏེ་ཕྱག་འཚལ་དུ་མ་བཏུབ་པར།བཅོམ་ལྡན་འདས་ཀྱིས་ཚེ་དང་ལྡན་པ་བཟང་ལྡན་ལ་བཀའ་སྩལ་པ། བཟང་ལྡན་གང་གི་ཕྱིར་ངའི་བསྟན་པ་འདི་ནི་ཆོ་རིགས་དང༌། བྱད་གཟུགས་དང་ལང་ཚོ་དང༌། དབང་ཕྱུག་དང༌། རིགས་བཞི་རྣམ་པར་དག་པ་དང་སྦྱར་བ་མེད་ཀྱིས་འདི་ལ་ཕྱག་འཚོལ་ཅིགདེ་ནས་བཟང་ལྡན་ལ་སོགས་པའི་ཤཱཀ་རིགས་རྣམས་ཀྱིས་ཆོས་ཉིད་བཙན་པར་བྱས་ནས་ཕྱག་བྱས་པས། དེའི་མོད་ལ་ས་ཆེན་པོ་འདི་ཡང་རྣམ་པ་དྲུག་ཏུ་གཡོས་སོ། དེ་ནས་ཚེ་དང་ལྡན་པ་བཟང་ལྡན་གྱིས་བརྩོན་པ་དང༌། བསྒྲུབ་པ་དང༌། འབད་པས། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་དུ་བྱས་ཏེ། དེ་མཐར་གྱིས་མཉན་ཡོད་ཀྱི་གྲོང་དུ་སོང་སྟེ། རིགས་ངན་གྱི་ཁྱིམ་ནས་བསོད་སྙོམས་བླངས་སོ། །དེ་རྒྱལ་པོ་གསལ་རྒྱལ་གྱིས་མཐོང་བས་འཁུམས་ནས་རྒྱལ་བར་གྱུར་ཅིང༌། བརྒྱལ་སངས་པ་ན་བཅོམ་ལྡན་འདས་ཀྱི་སྤྱན་སྔར་ཕྱིན་ནས་གསོལ་པ། བཅོམ་ལྡན་འདས་བདག་གིས་ནི་རྨད་དུ་བྱུང་བ་ཞིག་མཐོང་སྟེ་ཤཱཀྱའི་རྒྱལ་པོ་བཟང་ལྡན་དེ་ཕྱག་དར་ཁྲོད་ཀྱི་གོས་གྱོན་ཞིང་ཁ་ཟས་ངན་པ་ཐོགས་ཏེ་ལྷ་དང་མི་དད་པར་བགྱིས་པའི་སྤྱོད་ལམ་ཤིན་ཏུ་ཞི་བས་བསོད་སྙོམས་བླངས་ཏེ་རིགས་ངན་གྱི་ཁྱིམ་ནས་སླར་བྱུང་བ་དེ་ལ་བདག་འདི་སྙམ་བགྱིད་དོ། །བཅོམ་ལྡན་འདས་ཀྱི་བསྟན་པ་ནི་ཤིན་ཏུ་དུལ་བར་བགྱིད་པ་ལགས་ཏེ་དེ་ལ་བརྟེན་ན་འདི་ལྟ་བུར་སྐྱིད་དེ་བར་མཆིས་ལ་བདེ་བས་བསྐྱེད་པ་དག་ཀྱང་འདི་ལྟར་ཚུལ་དུལ་བར་གྱུར་པ་ནི་ངོ་མཚར་ཆེའོ་སྙམ་བགྱིད་དོ། །བཀའ་སྩལ་པ༑ རྒྱལ་པོ་ཆེན་པོ་བཟང་ལྡན་འདི་ལ་ངོ་མཚར་ཆེ་བ་གཞན་ཡང་ཡོད་ཀྱིས་ཉོན་ཅིགའདི་ནི་དགོན་པ་ན་གནས་སམ། ཤིང་དྲུང་ན་གནས་སམ། ཁང་སྟོང་ན་གནས་ཀྱང་རུང་སྟེ། ཀྱེ་མ་རེ་སྐྱིད། ཀྱེ་མ་རེ་སྐྱིད། བདག་རབ་ཏུ་མ་བྱུང་བཙན་རྒྱལ་པོའི་ཕོ་བྲང་གི་ནང་ན་འདུག་སྟེ་བློན་པོ་ཆེན་པོ་དང༌། གྲོང་རྡལ་གྱི་མི་དང་ཡུལ་མི་རྣམས་ཀྱིས་ཤིན་ཏུ་ལེགས་པར་བསྲུངས་ལ༑ ར་བ་དང༌། འོབས་དང༌། སྒོ་དང༌། གཅན་གཟན་རྣམས་ཀྱིས་བསྐྱབས་ཀྱང་སྙིང་གཞན་ལ་དོགས་ཤིང་མི་དགའ་ལ་ཀུན་ལ་ཡང་ཁུ་འཕྲིག་ཟ་བཞིན་ཏེ། གཉིད་ཀྱང་མི་འོང་བ་ལས། ད་ནི་བདག་ལུས་དང་སྲོག་ལ་ཡང་མི་ལྟ་བས། གནས་གང་དང་གང་དུ་ཡང་བདེ་བར་འདུག་ཏུ་ཡོད་དོ་ཞེས་དགའ་བའི་ཚིག་ལན་གསུམ་དུ་བརྗོད་པར་བྱེད་དོ། །དེར་དགེ་སློང་རྣམས་ཐེ་ཚོམ་དུ་གྱུར་ནས་དེའི་ལས་ཀྱི་རྒྱུ་ཞུས་པ་ན། སྔོན་བྱུང་བ་འདས་པའི་དུས་གྲོང་ཁྱེར་ཝཱ་རཱ་ཎ་སཱི་ན་སྤྲང་པོ་ཞིག་གནས་པ་ལུས་བཀྲེས་ཤིང་ཉམ་ཆུང་བས་ནོན་ནས་ཕན་ཚུན་དུ་འཁྱམས་པ་ན། བུ་མོ་ཞིག་གི་ཁུར་བ་ཞིག་ཁྱེར་ཏེ་འགྲོ་བ་མཐོང་ནས། དེ་ལས་ཁུར་བ་གཅིག་ཕྲོགས་ཏེ་བྲོས་པ་ན། བུ་མོ་དེས་ཕྱི་བཞིན་དུ་བདས་པས། སྤྲང་པོ་དེ་ཚམ་ཚོམ་མེད་པར་ཆུ་ཀླུང་ཟློག་བྱེད་ལ་འབོག་པས་ཐར་རོ། །དེར་རང་སངས་རྒྱས་བྱོན་པས། སྤྲང་པོ་དེ་དགའ་བ་ཆེན་པོ་སྐྱེས་ཏེ་སྔར་སྲོག་དང་བསྡོས་ཏེ་རྙེད་པའི་ཁུར་བ་དེ། རང་སངས་རྒྱས་ལ་ཕུལ་ཞིང༌༑ དེས་ཀྱང་ནམ་མཁའ་ལ་འཕགས་ནས་ཆོ་འཕྲུལ་ཆེན་པོ་བསྟན་པས། དེ་ལྷག་པར་ཡང་དད་པར་གྱུར་ནས། ཞབས་ལ་ཕྱག་བྱས་ཏེ། དགེ་བའི་རྩ་བ་འདིས་བདག་གང་དུ་སྐྱེས་པ་དེར་རིགས་མཐོན་པོར་སྐྱེས་པ་དང༌། འདི་ལྟ་བུའི་ཆོས་དག་ཐོབ་པར་གྱུར་ཅིག །འདི་བས་ཀྱང་ཆེས་ཁྱད་པར་དུ་འཕགས་པའི་སྟོན་པ་མཉེས་པར་བྱེད་པར་གྱུར་ཅིག་ཅེས་སྨོན་ལམ་བྱས་སོ། །དེའི་དུས་ཀྱི་སྤྲང་པོ་དེ་ནི་བཟང་ལྡན་འདི་ཡིན་ཏེ། ལས་དེའི་རྣམ་པར་སྨིན་པས་ནི་ཤཱཀྱའི་རིགས་ཕྱུག་པོར་སྐྱེས་སོ། །གཞན་ཡང་སངས་རྒྱས་འོད་སྲུང་གི་བསྟན་པ་ལ། ལོ་ཁྲིའི་བར་དུ་ཚངས་པར་སྤྱོད་པའི་གནས་སྲུང་བ་དེས་ནི། ད་ལྟར་དགྲ་བཅོམ་པ་ཉིད་མངོན་དུ་བྱས་སོ་གསུངས། འདིས་ནི་སྦྱིན་པ་དང་ཚུལ་ཁྲིམས་ཀྱི་འབྲས་བུ་དང་དབང་པོ་དུལ་བར་བྱས་ཏེ་ཁྱིམ་སྤོང་ཞིང་དགོན་པ་ལ་གནས་པའི་ཡོན་ཏན་གྱི་བསྔགས་པའང་བསྟན་པ་ཡིན་ནོ། །
༈ ཡང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་ཡུལ་གསུས་པོ་ཆེ་ཞེས་བྱ་བ་ན་གསུས་པོ་ཆེའི་ནགས་ཁྲོད་ན་བཞུགས་པའི་ཚེ། ཡུལ་དེ་ན་རྒྱལ་པོ་སྒྲ་མི་སྙན་ཞེས་བྱ་བས་རྒྱལ་སྲིད་ཆོས་བཞིན་དུ་སྐྱོང་བར་བྱེད་དེ། དེའི་ནུ་བོའི་བུ་ཡུལ་འཁོར་སྐྱོང་ཞེས་བྱ་བ་གཟུགས་བཟང་བ་ལྟ་ན་སྡུག་པ་ཞིག་ཡོད་པ་དེ་གདུལ་བའི་དུས་ལ་བབ་པར་གཟིགས་ནས།དགེ་སློང་གི་དགེ་འདུན་གྱིས་མདུན་བདར་ཅིང་ཞབས་འབྲིང་བྱས་ཏེ་ཡུལ་དེར་བསོད་སྙོམས་ལ་གཤེགས་པའི་ཚེ། ཁྱེའུ་ཡུལ་འཁོར་སྐྱོང་དད་པ་ཆེར་སྐྱེས་ཏེ་རབ་ཏུ་བྱུང་བར་གསོལ་བ་དང༌། བཅོམ་ལྡན་འདས་ཀྱིས་ཕ་མ་ལ་གནང་བ་ཞུས་ཤིག་པར་བཀའ་སྩལ་པས། དེ་ཕ་མའི་ཐད་དུ་ཕྱིན་ནས་སངས་རྒྱས་ཀྱི་བསྔགས་པ་བརྗོད་དེ་བདག་དེའི་རྗེས་སུ་རབ་ཏུ་བྱུང་བར་གནང་བ་མཛོད་ཅིག་ཅེས་བྱས་པས། དེ་གཉིས་ཀྱིས་མ་གནང་བ་ན་ཞག་དྲུག་གི་བར་དུ་དེས་ཟས་བཅད་དེ་ཁ་འཆོས་པ་ལས། ཕ་མ་གཉིས་དེའི་དྲུང་དུ་འོངས་ནས་སྨྲས་པ། བུ་ཤེས་པར་གྱིས་ཤིགཁྱོད་ནི་སྐྱིད་དེ་བར་འདུག་པ་བདེ་བར་འདོད་པ་ཡིན་ཏེ། ཁྱོད་ཀྱིས་སྡུག་མ་མྱོང་བ་ཡིན་ལ་ཚངས་པར་སྤྱོད་པ་ནི་སྤྱད་པར་དཀའོ། །དབེན་པར་གནས་པ་ནི་དཀའོ། །གཅིག་པུར་འདུག་པ་ནི་དགའ་བར་བྱ་དཀའོ། །དགོན་པ་དང༌། ནགས་ཁུང་དང༌། བས་མཐའི་གནས་མལ་དུ་གནས་བཅའ་བ་ནི་ཡིད་ལ་བསམ་པར་ཡང་དཀའ། བུ་ཁྱོད་འདི་ཉིད་དུ་འདུག་ལ་འདོད་པ་རྣམས་ཀྱང་ལོངས་སྤྱོད་པར་གྱིས་ཤིག སྦྱིན་པ་དག་ཀྱང་བྱིན་ཅིགབསོད་ནམས་དག་ཀྱང་གྱིས་ཤིག་ཅེས་བྱས་ཀྱང་དེས་ལན་མི་སྟེར་རོ། །དེ་ནས་ཕ་མ་དེ་གཉིས་ཀྱིས་ཉེ་དུ་རྣམས་བསྐུལ་ནས་སྔ་མ་ལྟར་སྨྲས་ཀྱང་དེས་ཅང་མི་ཟེར་རོ། །དེ་ནས་དེ་གཉིས་ཀྱིས་དེའི་གྲོགས་པོ་རྣམས་ལ་བསྐུལ་ནས་དེ་རྣམས་ཀྱིས་ཀྱང་དེ་ལྟར་སྨྲས་ཀྱང་ལན་མི་སྟེར་བ་ན། གྲོགས་དེ་དག་ཕ་མའི་ཐད་དུ་འོངས་ནས། ཡུལ་འཁོར་སྐྱོང་གུམ་ན་ཅི་རུང་གིས་ཡང་དག་པའི་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་དུ་སྩོལ་ཅིག་དང༌། གལ་ཏེ་རབ་ཏུ་འབྱུང་བ་ལ་དགའ་བར་གྱུར་ན་ནི། གསོན་པོར་མཆིས་ན་ནི་ཁྱོད་ཀྱིས་གཟིགས་པར་འགྱུར་གྲང༌༑ གལ་ཏེ་དགའ་བར་མ་གྱུར་ན་ནི་བུ་འགྲོ་བའི་ས་ཕ་མ་མ་གཏོགས་པ་གཞན་མ་མཆིས་སོ༑ ༑ཕ་མ་གཉིས་ཀྱིས་སྨྲས་པ་བྱིས་པ་དག་གལ་ཏེ་བུ་ཡུལ་འཁོར་སྐྱོང་རབ་ཏུ་བྱུང་བའི་འོག་ཏུ་ངེད་དང་ཕྲད་དུ་འོང་ན་ནི་དེ་བཞིན་དུ་གནང་ངོ༌། །དེ་ནས་དེ་རྣམས་ཀྱིས་དོན་དེ་ཡུལ་འཁོར་སྐྱོང་ལ་བསྙད་པས་དེས་ཀྱང་ཁས་བླངས་ཏེ་ལུས་ཀྱི་མཐུ་སྟོབས་བསྐྱེད་ནས། བཅོམ་ལྡན་འདས་ཀྱི་སྤྱན་སྔར་ཕྱིན་ནས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ཞིང་བསྙེན་པར་རྫོགས་ནས་བརྩོན་པས་དགྲ་བཅོམ་པའི་གོ་འཕང་ཐོབ་པ་ན། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ངའི་ཉན་ཐོས་ཀྱི་དགེ་སློང་དགོན་པ་པ་རྣམས་ཀྱི་མཆོག་ནི་འདི་ལྟ་སྟེ། དགེ་སློང་ཡུལ་འཁོར་སྐྱོང་འདི་ཉིད་ཡིན་ནོ། །དེར་དགེ་སློང་རྣམས་ངོ་མཚར་དུ་གྱུར་ནས་དེའི་ལས་ཀྱི་རྒྱུ་ཞུས་པ་ན། སྔོན་བྱུང་བ་འདས་པའི་དུས་ན་ལུས་འཕགས་ཀྱི་རྒྱལ་པོ་ཕོ་བྲང་འཁོར་གྱི་མི་དང་བཅས་པ་ཕ་རོལ་གྱི་དམག་ཚོགས་བྱུང་ནས་ཅི་བྱ་གཏོལ་མེད་པས་ནགས་ཁུང་དུ་ཞུགས་ཏེ། དེ་ཉི་མ་གུང་ལ་ཉི་ཚན་གྱིས་གདུང་ནས་དཔུང་གི་ཚོགས་དང་བཅས་ཏེ་ཕན་ཚུན་འཁོར་ནས་ལམ་ཡང་མ་རྙེད་དོ། །དེར་རང་སངས་རྒྱས་ཞིག་བཞུགས་པ་དེས་དེ་དག་ལ་ཐུགས་བརྩེ་བས་དེ་ལ་ལམ་ཡང་བསྟན། ཆུའི་ལྟེང་ཀ་ཡང་བསྟན་ནས་དེས་རྒྱལ་པོ་འཁོར་དང་བཅས་པའི་སྲོག་ཕོངས་པ་བསྐྱངས་སོ། །དེ་ནས་རྒྱལ་པོ་དེ་དད་པ་སྐྱེས་ཏེ་རང་སངས་རྒྱས་དེ་གྲོང་ཁྱེར་དུ་ཁྲིད་དེ་ཟླ་བ་གསུམ་གྱི་བར་དུ་ཡོ་བྱད་ཐམས་ཅད་ཀྱི་བསྙེན་བཀུར་བྱས་ཤིང༌། དེ་མྱ་ངན་ལས་འདས་པའི་འོག་ཏུ་ཡང་དེའི་སྐུ་གདུང་གི་མཆོད་རྟེན་བརྩིགས་ནས་སྨོན་ལམ་བཏབ་བོ། །དེའི་དུས་ཀྱིས་རྒྱལ་པོར་གྱུར་པ་དེ་ནི་ཡུལ་འཁོར་སྐྱོང་འདི་ཉིད་ཡིན་ནོ། །ཡང་སངས་རྒྱས་འོད་སྲུང་གི་དུས་སུ་འདི་རྒྱལ་པོ་ཀྲི་ཀཱིའི་བུ་ཐ་ཆུང་དུ་གྱུར་ནས་སངས་རྒྱས་ལ་དད་པ་རྙེད་དེ་སངས་རྒྱས་འོད་སྲུང་འཁོར་དང་བཅས་པ་ལ་བསྙེན་བཀུར་བྱས་ཏེ། སྐྱབས་སུ་འགྲོ་བ་དང་བསླབ་པའི་གཞི་རྣམས་ཀྱང་བླངས་ཤིང༌། ཡོངས་སུ་མྱ་ངན་ལས་འདས་པའི་འོག་ཏུ་ཡང་མཆོད་རྟེན་ལ་གདུགས་བུ་ཆུང་བཏགས་སོ། །གཞན་ཡང་གྲོང་ཁྱེར་ཝཱ་རཱ་ཎ་སཱིར་བྲམ་ཟེ་ལས་སུ་རྩྭ་རྐོ་བ་ཞིག་ཏུ་གྱུར་ཏེ་དེ་ནགས་ཁྲོད་དུ་སོང་བ་དང༌། རང་སངས་རྒྱས་ནད་པ་ཞིག་དང་མཇལ་བས་དད་པར་གྱུར་ནས། དེ་ལ་བསྙེན་བཀུར་བྱས་ནས་དེ་སོས་པ་དེའི་ཚེ་ན་ཡང་བཤོས་གསོལ་ཏེ་སྨོན་ལམ་བཏབ་བོ། །ལས་དེའི་རྣམ་པར་སྨིན་པས་འཁོར་བར་ནམ་ཡང་སྡུག་བསྔལ་མྱོང་བར་མ་གྱུར་ལ་ད་ལྟ་ཡང་རྒྱལ་པོའི་རིགས་ཕྱུག་པོར་སྐྱེས་ཏེ། གཟུགས་བཟང་ཞིང་མཛེས་པ་དང་རྒྱུ་དེ་ཁོ་ནས་དགྲ་བཅོམ་པ་མངོན་དུ་བྱས་སོ་གསུངས། འདིས་ནི་སྦྱིན་པའི་འབྲས་བུ་དང་དམ་པའི་ཆོས་སྒྲུབ་པ་ལ་འཇིག་རྟེན་མཐུན་འཇུག་གི་དབང་དུ་གཏོང་མི་ཉན་པར་བསྟན་པའང་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ལྗོངས་སོ་སོར་གདུལ་བའི་སྐྱེ་བོ་རྣམས་ལ་ཕན་གདགས་པའི་ཕྱིར་ཉན་ཐོས་རྣམས་བསྐོ་བར་མཛད་པ་ལས། བསམ་གཏན་པ་ཁ་ཅིག་རི་རབ་ཀྱི་བང་རིམ་དུ་འཁོད་པ་ལས། ཕྱིས་ཞིག་ན་ནམ་མཁའ་ལྡིང་ཞིག་གི་རྒྱ་མཚོ་ཆེན་པོ་ནས་ཀླུའི་ཕྲུ་གུ་ཞིག་བླངས་ཏེ། རི་རབ་ཀྱི་བང་རིམ་སྟེང་དུ་ཁྱེར་ནས་ཟོས་པ་ན༑ དེས་ཉན་ཐོས་རྣམས་མཐོང་སྟེ་སེམས་དགའ་བ་སྐྱེས་ནས་ཚེ་འཕོས་པ་མཉན་ཡོད་དུ་བྲམ་ཟེ་འབྱོར་པ་ཞེས་བྱ་བའི་ཆུང་མའི་ལྟོར་ཞུགས་ནས། དུས་ལ་བབ་པ་ན་ཁྱེའུ་གཟུགས་བཟང་ཞིག་བཙས་ཏེ་མིང་རབ་འབྱོར་དུ་བཏགས། དེ་ཆེར་སྐྱེས་པ་ན་སྔོན་གྱི་རྒྱུའི་སྟོབས་ཤུགས་ཀྱིས་སྤྲོ་ཐུང་བ་དང་ཁྲོ་བ་དང་ཞེ་གནག་པ་ཤས་ཆེ་བར་བྱུང་བས། ཕ་མ་གཉིས་ཀྱིས་དེ་དྲང་སྲོང་གི་ཐད་དུ་བཏང་བས་དཀའ་ཐུབ་ཀྱི་ནགས་ཁྲོད་ཅིག་ཏུ་འདུག་པ་ན། དེར་ལྷ་བདེན་པ་མཐོང་བ་ཞིག་ཡོད་པ་དེས། དེ་ལ་སྙིང་རྗེ་བར་གྱུར་ནས། དེའི་གམ་དུ་ཕྱིན་ནས་དཀོན་མཆོག་གསུམ་གྱི་བསྔགས་པ་བརྗོད་པས་དེ་དད་པར་གྱུར་པ་ན། ལྷ་དེས་རྫུ་འཕྲུལ་གྱི་མཐུས་བཅོམ་ལྡན་འདས་ཀྱི་སྤྱན་སྔར་ཁྲིད་པས། དེ་ཤིན་ཏུ་དད་པར་གྱུར་ཅིང་ཁོང་ཁྲོ་བ་དེ་མེད་པར་གྱུར་ནས་ཆོས་ཉན་པས་རྒྱུན་དུ་ཞུགས་པ་ཐོབ་ཅིང་རབ་ཏུ་བྱུང་བས་དགྲ་བཅོམ་པ་ཐོབ་བོ། །དེ་ནས་དེས་རང་གང་ནས་ཤི་འཕོས་པ་དང༌། གང་དུ་སྐྱེས་པ་དང༌། ལས་གང་གིས་སྐྱེས་བརྟགས་པས། དེ་ཚེ་རབས་ལྔ་བརྒྱར་ཀླུ་ལས་ཤི་འཕོས་ཏེ་ཀླུ་འབའ་ཞིག་ཏུ་སྐྱེ་བར་མཐོང་ངོ༌། །དེ་ནས་དེས་བསམ་པ་བདག་སྔོན་ཞེ་སྡང་གི་དབང་གིས་ཚེ་རབས་ལྔ་བརྒྱར་ཀླུ་འབའ་ཞིག་ཏུ་སྐྱེས་ཏེ་སྡུག་བསྔལ་ཆེན་པོ་མྱོང་བར་འགྱུར་གྱིས། ད་ནི་ཅི་ནས་ཀྱང་བདག་ལ་གཞན་དག་གི་ཞེ་སྡང་སྐྱེ་བར་འགྱུར་ཞིང་དེ་དང་ལྡན་པས་ལུས་དང་བྲལ་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་དེ་ལྟ་བུ་མི་འགྱུར་བར་བྱའོ་སྙམ་ནས་དེ་ཉོན་མོངས་པ་མེད་པ་ལ་གནས་པའི་ལམ་ཡང་དག་པར་བླངས་ཏེ་གནས་སོ། །དེ་གང་གི་ཚེ་དགེ་འདུན་གྱི་ནང་ངམ། གྲོང་ངམ། ཡུལ་ལམ། ལྗོངས་སུ་བསོད་སྙོམས་ཀྱི་ཕྱིར་གནས་པར་འདོད་པ་དེའི་ཚེ་ཐོག་མ་ཁོ་ནར་སྤྱོད་ཡུལ་ལ་བལྟ་བར་བྱེད་དེ། བདག་མཐོང་བ་ན་ཐ་ན་གྲོག་སྦུར་ཡན་ཆད་སུ་ཡང་སྣ་འགའ་ཞིག་གི་ཕྱིར་སེམས་སྡང་བར་མི་འགྱུར་གྲང་སྙམ་ནས་དེས་སྤྱོད་ལམ་དེ་བཏང་སྟེ་གཞན་དུ་བསྒྱུར་ནས། དེས་སེམས་ཅན་དེ་དག་གི་སེམས་དགའ་བར་གྱུར་ཏེ། དེ་དགྲ་བཅོམ་པ་ཡིན་དུ་ཟིན་ཀྱང་དེ་ལྟ་བུའི་ཉམ་ང་བ་མྱོང་ངོ༌། །དེ་ནས་ཚེ་དང་ལྡན་པར་རབ་འབྱོར་དེ། ད་ནི་སྐྱེ་བོ་མང་པོ་ལ་ཕན་གདགས་པར་བྱའོ་སྙམ་སྟེ། དེས་རྫུ་འཕྲུལ་གྱིས་ནམ་མཁའ་ལྡིང་ལྔ་བརྒྱར་སྤྲུལ་ཏེ། དེ་མཐོང་ནས་ཀླུ་རྣམས་སྐྲག་ཅིང་དངངས་ཏེ་མི་དགའ་བར་གྱུར་ནས་ཅི་བྱ་གཏོལ་མེད་དུ་གྱུར་པ་ན། དེ་ཡང་རང་གི་རྫུ་འཕྲུལ་གྱི་སྟོབས་ཀྱིས་ཡོངས་སུ་བསྐྱབས་པར་བསྟན་པས། དེ་དག་དགའ་བར་གྱུར་པ་ལ་བྱམས་པའི་ལུང་ཕོག་ཅིང༌། དེ་བཞིན་དུ་ཡང་ཀླུ་ཆེན་པོའི་གཟུགས་སུ་སྤྲུལ་ནས་ནམ་མཁའ་ལྡིང་ལྔ་བརྒྱ་ཙམ་གཙེས་ཏེ་དེ་དག་ཀྱང་སྐྲག་ནས་བྱམས་པའི་ལུང་ཕོག་སྟེ༑ དེ་ལྟར་དེས་ཀླུ་དང་ནམ་མཁའ་ལྡིང་གི་རིགས་ལྔ་བརྒྱ་ལྔ་བརྒྱ་བཏུལ་ལོ། །དེར་བཅོམ་ལྡན་འདས་ཀྱིས། དགེ་སློང་དག་ངའི་ཉན་ཐོས་ཀྱི་དགེ་སློང་ཉོན་མོངས་པ་མེད་པར་གནས་པ་རྣམས་ཀྱིས་མཆོག་ནི་འདི་ལྟ་སྟེ་རིགས་ཀྱི་བུ་རབ་འབྱོར་འདི་ཡིན་ནོ་ཞེས་བཀའ་སྩལ་ཏོ༑ ༑དེར་དགེ་སློང་རྣམས་ཀྱིས་དེའི་ལས་ཀྱིས་རྒྱུ་ཞུས་པ་ན། སྔོན་སངས་རྒྱས་འོད་སྲུང་གི་དུས་སུ་འདི་ཉིད་རབ་ཏུ་བྱུང་སྟེ། འདིས་སྦྱིན་པ་དང་རབ་ཏུ་སྦྱིན་པ་དག་བྱིན་ནས་ལོ་ཁྲིའི་བར་དུ་ཚངས་པར་སྤྱོད་པའི་གནས་བསྲུངས་ཏེ་བདག་མ་འོངས་པ་ན་སངས་རྒྱས་ཤཱཀྱ་ཐུབ་པའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་མེད་པར་གནས་པའི་མཆོག་ཏུ་གྱུར་ཅིགཅེས་སྨོན་ལམ་བྱས་སོ། །ལས་གང་གིས་ཀླུར་སྐྱེས་ཞེ་ན། ཉོན་མོངས་པ་རྣམས་མ་སྤངས་པ་དང༌། དབང་པོ་རྣམས་འཁྲུལ་པ་དང༌། ལས་ཀྱི་ལམ་མཐར་ཐུག་པ་མ་བྱས་པ་དང༌། སློབ་པ་དང་མི་སློབ་པའི་དགེ་སློང་རྣམས་ལ་སྡང་སེམས་ཀྱིས་སྦྲུལ་གདུག་པ་ཞེས་བྱ་བའི་ཚིག་བརྗོད་དེ་དེས་ཀླུར་སྐྱེས་སོ། །དེས་སྦྱིན་པ་དང་ཚུལ་ཁྲིམས་བསྲུངས་པས་དགྲ་བཅོམ་པ་ཐོབ་པ་དང༌། སྨོན་ལམ་གྱིས་ཉོན་མོངས་པ་མེད་པར་གནས་པའི་མཆོག་ཏུ་གསུངས། འདིས་ནི་སྡང་སེམས་དང་ངག་གི་ཉེས་པར་སྤྱོད་པའི་རྣམ་སྨིན་དང་རྟག་ཏུ་ཤེས་བཞིན་ལ་གནས་པས་ཉོན་མོངས་པ་མེད་པར་བྱས་ཏེ་གཞན་གྱི་སེམས་བསྲུང་དགོས་པར་བསྟན་པ་ཡིན་ནོ། །
༈ ཡང་བཅོམ་ལྡན་འདས་འོད་མའི་ཚལ་བྱ་ཀ་ལན་ད་ཀ་གནས་པ་ན་བཞུགས་པའི་ཚེ།རྒྱལཔོའི་ཁབ་ཀྱི་ཚོང་དཔོན་ཕྱུག་པོ་ཞིག་གི་ཆུང་མ་ལ་སེམས་ཅན་དང་ལྡན་པར་གྱུར་ཏེ། དེ་ཉིད་ཕྱིར་མ་བཙས་པར་ཡུན་རིང་དུ་གྱུར་པས་སླར་ཡང་རྩེ་དགས་རོལ་བས་བུ་ཕྱི་མ་དག་ཆགས་པར་གྱུར་ཏེ་སྔ་ཕྱིར་བུ་བཅུ་བྱུང་ཡང་སྔ་མ་དེ་ནི་ལྟོ་ན་གནས་བཞིན་དུ་འཁོད་པ་ལས།ནམ་ཞིག་མ་དེ་ནད་དྲག་པོས་ནོན་ཏེ་འཆི་ཁར་ཁྱིམ་ཐབ་ལ་སྨྲས་པ་བདག་གི་ལྟོ་ན་བུ་དང་པོ་མཆིས་པ་དེ་ད་དུང་མ་ཤི་བར་གནས་པས་བདག་ཤི་བའི་འོག་ཏུ་གློ་གཡས་ཕྱོགས་ནས་མཚོན་གྱིས་དྲལ་ཏེ་ཁྱེའུ་དེ་མ་བསྣད་པར་ལེན་པར་མཛོད་ཅིག་ཅེས་དང༌། བསགས་པ་ཀུན་གྱི་མཐའ་ནི་ཟད། །མཐོན་པོ་རྣམས་ནི་ཐ་མར་ཉིལ། །ཕྲད་པ་རྣམས་ནི་ཐ་མ་འབྲལ། །གསོན་པོ་རྣམས་ནི་ཐ་མར་འཆི། །ཞེས་སྨྲས་ཏེ་ཤིའོ། །དེ་ནས་ཚོང་དཔོན་དེས་དེའི་ཕུང་པོ་ཁྱོགས་ལ་བཏེགས་ཏེ་དུར་ཁྲོད་དུ་ཁྱེར་ནས་སྨན་པའི་རྒྱལ་པོ་འཚོ་བྱེད་པོས་ཏེ་ལྟོ་བ་འདྲལ་བར་བརྩམ་པ་དང་གཏམ་དེ་ཐོག་ཐག་ཏུ་གྲགས་པས་དེ་ལ་བལྟ་བའི་ཕྱིར་སྲོག་ཆགས་འབུམ་ཕྲག་དུ་མ་འདུས་ཤིང་རྫོགས་བྱེད་ལ་སོགས་པའི་སྟོན་པ་དྲུག་ཀྱང་འོངས་སོ༌། །དེར་བཅོམ་ལྡན་འདས་ཀྱིས་ཀྱང་དེ་ལ་བརྟེན་ནས་སེམས་ཅན་མང་པོའི་དོན་འབྱུང་བར་མཁྱེན་ཏེ་དགེ་སློང་གི་དགེ་འདུན་གྱི་འཁོར་དང་བཅས་ཏེ་དེར་གཤེགས་སོ། །དེ་ནས་སྨན་པ་འཚོ་བྱེད་ཀྱིས་བུད་མེད་དེའི་ལྟོ་འདྲལ་བ་ན། ཁྱེའུ་སྐྲ་དཀར་ཞིང་ཡན་ལག་གཉེར་མས་གང་བ། ལུས་ཀྱི་ཕྱོགས་རྣམས་རྒན་ཤར་གྱུར་པ། དབང་པོ་རྙིང་པ། རིད་པ། ཉམས་སྟོབས་ཆུང་ངུ་ཞིག་བྱུང་ནས། དེས་སྐྱེ་བོའི་ཚོགས་དེ་དག་ལ་བལྟས་ནས་ཚིག་ཏུ། ཀྱེ་བླ་མ་རྣམས་སམ། བླ་མ་ལྟ་བུ་རྣམས་སམ།ཕ་མའམ། མཁན་པོའམ། སློབ་དཔོན་རྣམས་ལ་ཚིག་རྩུབ་མ་ཟེར་ཅིགཇི་ལྟར་བདག་མའི་ལྟོར་ཕོ་བ་དང་ལོང་ཀ་གཉིས་ཀྱི་བར་དུ་ལོ་དྲུག་ཅུ་འདུག་འདུག་པ་དེ་ལྟ་བུ་ཉམས་སུ་མྱོང་བར་འགྱུར་ཏ་རེ་ཞེས་སྨྲས་ནས་ཅང་མི་ཟེར་བར་འདུག་གོ །དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། འདི་ལྟར་སྲིད་པ་ཐ་མ་པའི་སེམས་ཅན་གྱིས་ཀྱང་ཉམས་ང་འདི་ལྟ་བུ་མྱོང་བར་འགྱུར་གྱིས་སྲིད་པར་སྐྱེ་བ་ཐམས་ཅད་ཀྱིས་ཆོག་པར་གྱིས་ཤིགསྲིད་པར་སྐྱེ་བའི་ཡོ་བྱད་ཐམས་ཅད་ཀྱིས་ཆོག་པར་གྱིས་ཤིགདེ་ནས་བཅོམ་ལྡན་འདས་ཀྱིས་ཁྱེའུ་དེ་ལ་ཁྱེའུ་ཁྱོད་རྒན་པོ་ཡིན་ནམ། བཅོམ་ལྡན་འདས་བདག་ནི་རྒན་པོ་ལགས་སོ། །དེ་ལྟར་ལན་གཉིས་ཀྱི་བར་དུ་བཀའ་སྩལ་པ་ལ་དེས་ཀྱང་དེ་ལྟར་ལན་བཏབ་པས། དེའི་མིང་ལ་རྒན་པོར་བཏགས། དེ་ནས་སངས་རྒྱས་ཀྱིས་གཞི་དེ་ལས་དེ་ལྟ་བུའི་ཆོས་སྟོན་པར་མཛད་པས་སེམས་ཅན་བརྒྱ་ཕྲག་མང་པོ་སྐྱོ་བར་གྱུར་ནས་ཁྱད་པར་ཆེན་པོ་ཐོབ་བོ། །རྒན་པོ་དེ་ཡང་ལོ་བཅུའི་བར་དུ་ཁྱིམ་ན་གནས་ཏེ་ལོ་བདུན་ཅུ་ལོན་པ་ན་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་སྟེ། བྱ་རྒོད་ཕུང་པོའི་རི་ལ་དགེ་སློང་ཉི་ཤུ་རྩ་ལྔ་དང་ཐབས་ཅིག་ཏུ་དབྱར་གནས་པར་དམ་བཅས་ཏེ། དེར་དགེ་འདུན་གྱི་གནས་བརྟན་གྱིས་སོ་སོའི་སྐྱེ་བོར་འདུག་བཞིན་དུ་གང་གིས་ཀྱང་སྐབས་དབྱེ་བར་མི་བྱའོ་ཞེས་ཁྲིམས་བཅས་སོ། །དེ་ནས་དེར་ཟླ་བ་གསུམ་ལོན་པ་ན་དགེ་སློང་ཉི་ཤུ་རྩ་བཞི་པོས་དགྲ་བཅོམ་པ་ཐོབ་པར་གྱུར་ཀྱང་རྒན་པོ་གཅིག་པུས་མ་ཐོབ་སྟེ་སོ་སྐྱེར་ལུས་པ་ན། གནས་བརྟན་གྱིས་མང་དུ་སྤྱོས་ནས་ཚོགས་ཀྱི་ནང་ནས་ཕྱིར་བསྐྲད་དེ་བཏང་ངོ༌། །དེ་ནས་དེས་མཚོན་བླང་སྟེ་ཁང་ཕུག་ཏུ་ཞུགས་ནས་ངུ་བཞིན་དུ། ནགས་ཚལ་ཐམས་ཅད་འབར་གྱུར་ཏེ། །རི་རྣམས་སེར་པོར་གྱུར་ཟིན་ན། །འོན་ཀྱང་ད་དུང་སྡིག་པའི་སེམས། །རྣམ་པར་གྲོལ་བར་མ་གྱུར་ཏོ། །ཞེས་པ་ནས། ལུང་ཕོག་པ་ཡི་གནས་བརྟན་རྣམས། །ཕྱོགས་ཕྱོགས་དག་ཏུ་དོང་ཟིན་ནས། །འོན་ཀྱང་ད་དུང་སྡིག་པའི་སེམས། །རྣམ་པར་གྲོལ་བར་མ་གྱུར་ཏོ། །སོ་སོའི་སྐྱེ་བོར་འདུག་བཞིན་དུ། །སྟོན་པའི་ཐད་དུ་ཇི་ལྟར་འགྲོ །དོན་མེད་གསོན་པ་ཅི་དགོས་ཀྱིས། །བདག་ནི་མཚོན་གྱིས་ལྕེབས་ཏེ་བཏང༌༑ ༑ཞེས་སྨྲ་བར་བྱེད་པ་ན། བཅོམ་ལྡན་འདས་ཀྱིས་མཁྱེན་ནས། རྫུ་འཕྲུལ་གྱིས་དེར་གཤེགས་ཏེ་དེ་དང་མཐུན་པའི་ཆོས་བསྟན་པས། ཚེ་དང་ལྡན་པ་རྒན་པོས་དགྲ་བཅོམ་པ་ཉིད་མངོན་དུ་བྱས་སོ། །དེ་ནས་དེས་བདག་ཉིད་ཀྱིས་གདུལ་བར་བྱ་བ་འགའ་ཞིག་ཡོད་དམ་སྙམ་སྟེ་བལྟས་པས། ཚོང་པ་ལྔ་བརྒྱ་རྒྱ་མཚོའི་ནང་ན་སྲིན་པོ་ནག་པོའི་རླུང་གིས་བསྐོར་ཅིང་འདུག་པ་མཐོང་ནས་དེ་རྣམས་ཀྱི་ཐད་དུ་རྫུ་འཕྲུལ་གྱིས་སོང་སྟེ་འཇིགས་པ་དེ་ལས་བསྐྱབས་པས་དེ་ཐམས་ཅད་དད་པར་གྱུར་ཏེ་དེའི་ཐད་དུ་རབ་ཏུ་བྱུང་ནས། དེ་དག་ལ་ལུང་ཕོག་པས་ཀུན་ཀྱང་དགྲ་བཅོམ་པར་གྱུར་ཏོ། །དེ་ནས་དེ་རྣམས་ཀྱི་ཡོན་ཏན་སུས་ཀྱང་མི་ཤེས་ནས་དྲུག་སྡེས་འཕྱ་བར་གྱུར་ཏེ། རྒན་བླུན་དུ་འདུག་ལ་མི་ལྔ་བརྒྱ་དང་ལྷན་ཅིག་འཁོད་ཅིང་དྲུང་དུ་བཞག་པས་འདི་དག་ཀྱང་དེ་དང་འདྲ་བར་དུལ་བར་མི་འགྱུར་རོ་ཞེས་འཛེར་ཏོ༑ ༑དེ་ནས་ཀུན་དགའ་བོས་གནས་བརྟན་རྒན་པོ་ལ་གཏམ་གླེང་བར་འདོད་དེ་དེའི་གམ་དུ་ཕྱིན་ནས་དགའ་དང་མགུ་བར་གྱུར་པའི་གཏམ་བྱས་ཏེ། དགེ་སློང་དགོན་པ་ལ་གནས་པས་ཡིད་ལ་བྱ་བའི་ཆོས་གང་ཡིན་ཞེས་དྲིས་པ་ན། གནས་བརྟན་རྒན་པོས་ཞི་གནས་དང་ལྷག་མཐོང་ལས་འཕྲོས་པའི་ཆོས་ཀྱི་གཏམ་ཡང་དག་བྱས་པས་ཀུན་དགའ་བོས་གནས་བརྟན་རྒན་པོས་བཤད་པ་ལ་མངོན་པར་བསྟོད་དེ་རྗེས་སུ་ཡི་རངས་པར་གྱུར་ནས། དེ་བཞིན་དུ་དགེ་སློང་ལྔ་བརྒྱ་པོའི་ཐད་དུ་ཕྱིན་ནས་དྲིས་ཀྱང་སྔ་མ་ཁོ་ན་ལྟར་གྱུར་པས་རྗེས་སུ་ཡི་རངས་ཤིང་མངོན་པར་བསྟོད་ནས། སླར་བཅོམ་ལྡན་འདས་ཀྱི་དྲུང་དུ་ཕྱིན་ནས་གསོལ་པ་ནའང༌།སྔ་མ་དེ་ཁོ་ན་ཇི་ལྟ་བར་ཚིག་དོན་གྱི་ཆ་ཐམས་ཅད་མཐུན་པར་གྱུར་པས་ཤིན་ཏུ་ངོ་མཚར་གྱུར་ནས་གསོལ་པ། བཙུན་པ་སྟོན་པ་དང་ཉན་ཐོས་རྣམས་འདི་ལྟ་སྟེ། ཚིག་གི་མཆོག་གིས་འདི་ཁོ་ན་ལྟར་དོན་དང་དོན་མཐུན་ཞིང་འདྲ་བ་དང༌། ཚིག་དང་ཚིག་ཏུ་མཐུན་ཞིང་འདྲ་བ་དང༌༑ ཡི་གེ་དང་ཡི་གེར་མཐུན་ཞིང་འདྲ་བ་དེ་ནི་ངོ་མཚར་ལགས་སོ། །བཀའ་སྩལ་པ། ཀུན་དགའ་བོ་ཁྱོད་ཀྱིས་དགེ་སློང་རྒན་པོ་སུ་ཡིན་ཤེས་སམ། གསོལ་པ། བཙུན་པ་དགེ་སློང་རྒན་པོ་དེ་ནི་དགྲ་བཅོམ་པ་ཟག་པ་ཟད་པ། བྱ་བ་བྱས་པ། བྱེད་པ་བྱས་པ། ཁུར་བོར་བ།རང་གི་དོན་རྗེས་སུ་ཐོབ་པ། སྲིད་པའི་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ་ལགས་སོ། །དགེ་སློང་ལྔ་བརྒྱ་པོ་དེ་ཐམས་ཅད་ཀྱང་དགྲ་བཅོམ་པ་ཤིན་ཏུ་རྣམ་པར་གྲོལ་བ་ཤ་སྟག་ལགས་སོ། །དེ་ལྟར་བཅོམ་ལྡན་འདས་དང་ཀུན་དགའ་བོས་དགེ་སློང་རྒན་པོ་དང༌། དགེ་སློང་ལྔ་བརྒྱ་པོ་དེ་དག་གི་ཡོན་ཏན་གླེངས་ཤིང་བསྒྲགས་པ་ཐོས་ནས། དགེ་སློང་རྣམས་ཐེ་ཚོམ་དུ་གྱུར་ཏེ། དེའི་ལས་ཀྱི་རྒྱུ་ཞུས་པ་ན་བཀའ་སྩལ་པ། སྔོན་སངས་རྒྱས་འོད་སྲུང་གི་དུས་སུ་ཚོང་དཔོན་གྱི་བུ་ཞིག་གནས་བརྟན་དགྲ་བཅོམ་པ་ཞིག་ལས་རབ་ཏུ་བྱུང་ཞིང་གནས་པ་ལས། ཡུལ་དེར་དུས་སྟོན་ཞིག་བྱུང་ནས།དགེ་སློང་གཞོན་ནུ་དེས། གནས་བརྟན་དེ་བསླངས་ཏེ། བཞེངས་ལ་སྤྱོད་ཡུལ་གྱི་གྲོང་དུ་བཞུད་དོ༑ ༑གནས་བརྟན་གྱིས་བུ་ད་དུང་སྔས་ཀྱིས་རེ་ཞིག་སོང་ལ་དགེ་བའི་ཕྱོགས་གྱིས་ཤིགདེ་ལྟར་དགེ་སློང་གཞོན་ནུ་དེས་ལན་གཉིས་ལན་གསུམ་གྱི་བར་དུ་བསླངས་ཀྱང་སྔ་མ་ལྟར་གསུངས་པས་དེ་ཁྲོས་ཏེ། ཁྱོད་ལོ་དྲུག་ཅུའི་བར་དུ་ཡང་ཁྱིམ་ནས་མ་བྱུང་ཞིགད་ནི་སོང་ཟིན་ནོ་ཞེས་ཚིག་རྩུབ་པོ་སྨྲས་སོ། །དེའི་དུས་ཀྱི་དགེ་སློང་གཞོན་ནུར་གྱུར་པ་དེ་ནི་དགེ་སློང་རྒན་པོ་འདི་ཡིན་ཏེ་ལས་དེས་ལོ་དྲུག་ཅུའི་བར་དུ་མའི་ལྟོ་ན་འདུག་གོ །གཞན་ཡང་སྔོན་ཆོས་ལ་སེར་སྣ་བྱས་པ་དེས་ནི་ཤེས་རབ་འཆལ་བར་གྱུར་ཏེ། དབང་པོ་རྣམས་ཚོགས་ཆེན་པོས་ཡོངས་སུ་སྨིན་པར་གྱུར་ཏོ། །དེར་བསླབས་པ་དང༌། ཁ་ཏོན་བྱས་པ་དང༌། མཁས་བྱའི་གནས་དྲུག་ལ་མཁས་པར་བྱས་པས་དགྲ་བཅོམ་པ་ཉིད་མངོན་དུ་བྱས་སོ། །དགེ་སློང་དག་དེ་བས་ན་ངག་གི་ཉེས་པ་སྤང་བའི་ཕྱིར་འབད་པར་བྱ་སྟེ་ཅི་ནས་རྒན་པོ་དེ་སོ་སོའི་སྐྱེ་བོར་གྱུར་པའི་ཚེ་ཉེས་པ་དེ་ལྟ་བུ་དག་མི་འབྱུང་བར་བྱའོ། །དེ་ཉིད་ཀྱིས་དགྲ་བཅོམ་པ་ཐོབ་པའི་ཡོན་ཏན་གྱིས་ཚོགས་དེ་ལྟ་བུ་དག་ཐོབ་པ་ལ་བསླབ་པར་བྱའོ་གསུངས།
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་ན་ཚོང་དཔོན་ཕྱུག་ཅིང་ནོར་མང་བ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ལ་ཁྱེའུ་གཟུགས་བཟང་བ་ལྟ་ན་སྡུག་པ་རང་གི་ཚེ་རབས་དྲན་པ་ཞིག་བཙས་ཏེ་དེས་རང་གི་ལག་པ་བཟུང་སྟེ། འོ་བྱེད་ཅིང་འཁྱུད་པར་བྱེད་དེ་ཚིག་ཏུ། ཀྱེ་མ་བདག་གི་ལག་གུ་གཉིས་ཤིན་ཏུ་ཡུན་རིང་མོ་ཞིག་ནས་གདོད་རྙེད་དོ་ཞེས་ཡང་ཡང་སྨྲ་བར་བྱེད་པས་མིང་ལག་པ་ཅན་ཞེས་གདགས་སོ། །དེ་ཆེར་སྐྱེས་པའི་ཚེ་ཡུལ་དེར་འཇིགས་པ་ཞིག་བྱུང་སྟེ་སྐྱེ་བོ་རྣམས་ཀྱིས་རང་རང་གི་རྫས་རྣམས་སྦེད་པར་བྱེད་པ་ནའང༌། དེ་ནི་ལག་པ་གཉིས་སྦེད་པར་བྱེད་དེ་སྐྱེ་བོའི་ཚོགས་ལ། ཀྱེ་ཡོན་གནས་རྣམས་ལ་སེམས་སྡང་བར་མ་བྱེད་ཅིགཚིག་རྩུབ་པོ་མ་ཟེར་ཅིགཀྱེ་མ་བདག་གི་ལག་གུ་གཉིས་ནི་ཤིན་ཏུ་ཡུན་རིང་མོ་ཞིག་ནས་གདོད་རྙེད་དོ་ཞེས་ཟེར་རོ། །དེ་ནས་དེ་ཕྱིས་བཅོམ་ལྡན་འདས་དང་མཇལ་ཞིང་ཆོས་ཐོས་པས་རྒྱུན་དུ་ཞུགས་པ་ཐོབ་ལ། རབ་ཏུ་བྱུང་ཞིང་བརྩོན་པས་དགྲ་བཅོམ་པ་མངོན་དུ་བྱས་སོ། །དེ་དགྲ་བཅོམ་པར་གྱུར་ནས་ཀྱང་དགེ་སློང་རྣམས་ལ་ཆོས་སྟོན་པ་ན་སྔ་མ་ལྟར་བརྗོད་པར་བྱེད་པས། ཐམས་ཅད་ཐེ་ཚོམ་དུ་གྱུར་ནས་བཅོམ་ལྡན་འདས་ལ་དེའི་དོན་གསོལ་པ་ན། བཀའ་སྩལ་པ་དགེ་སློང་དག་འདིས་ནི་ལས་ཀྱི་འབྲས་བུ་མངོན་སུམ་དུ་མཐོང་བས་ཡིན་ཏེ། སྔོན་སངས་རྒྱས་འོད་སྲུང་གི་དུས་སུ་དགེ་སློང་གཉིས་མཛའ་ཞིང་འདུག་སྟེ། གཅིག་ནི་དགྲ་བཅོམ་པ་ཡང་ཡིན་ལ་ཐོས་པ་མང་བ་ཡང་ཡིན་ལ།ཅིག་ཤོས་ནི་སོ་སོའི་སྐྱེ་བོའང་ཡིན་ལ་ཐོས་པའང་ཉུང་ངོ༌། །དེ་ནས་དགྲ་བཅོམ་པ་མང་དུ་ཐོས་པ་དེ་ནི་བསོད་ནམས་རྒྱ་ཆེན་པོ་དང་ལྡན་ཞིང་ཀུན་གྱིས་བཀུར་བས་གཡར་འདྲེན་པ་མང་བ་ན། དེར་དགེ་སློང་མཛའ་བོ་དེ་ཡང་ཁྲིད་པར་བྱེད་པ་ལས། ཉིན་གཅིག་དགེ་སློང་དེ་ཚོལ་ཡང་མ་རྙེད་པས་དགེ་སློང་གཞན་ཞིག་ཁྲིད་ནས་སྦྱིན་བདག་གི་སྤྱན་འདྲེན་ལ་ཕྱིན་པའི་འོག་ཏུ༑ དགེ་སློང་དེ་ལ་གཞན་རྒོད་བག་ཅན་རྣམས་ཀྱིས། དེང་ཁྱོད་ཉིད་མ་ཁྲིད་ལ་གཞན་ཁྲིད་དོ་བྱས་པས། དེ་ཁྲོས་ནས་དགྲ་བཅོམ་པ་དེ་ལ་བདག་གིས་ཕྱིན་ཆད་དེའི་ལྷུང་བཟེད་བཀྲུས་སུ་ཟིན་ན་བདག་གི་ལག་པ་འདི་གཉིས་མེད་པར་གྱུར་ཅིག་ཅེས་ཚིག་རྩུབ་སྨྲས་སོ། །དེའི་དུས་ཀྱི་དགེ་སློང་མཛའ་བོར་གྱུར་པ་དེ་ནི་ལག་པ་ཅན་འདི་ཡིན་ཏེ། ལས་དེས་ཚེ་རབས་ལྔ་བརྒྱར་ལག་པ་མེད་པར་གྱུར་ཏོ། །ཕྱིས་སྙིང་ནས་འགྱོད་པར་སྐྱེས་ཏེ་ཉེས་པ་བཤགས་ཤིང་དབང་པོ་རྣམས་སྨིན་པར་བྱས་པས་ད་ལྟར་ལག་པ་ཐོབ་པ་ནས་དགྲ་བཅོམ་པའི་བར་དུ་གྱུར་པར་གསུངས།འདིར་འདེ་གུ་གསོས་ཀྱི་ལོ་རྒྱུས་འབྱུང་སྟེ་གོང་དུ་བསྟན་པའི་སྒུར་ཆུང་གི་ལོ་རྒྱུས་དང་ཁྱད་པར་ཅུང་ཟད་ཙམ་ལས་དོན་གཅིག་ཏུ་འབབས་པ་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། མཉན་ཡོད་དུ་ཁྱིམ་བདག་ཕྱུག་པོ་རྣམ་ཐོས་བུའི་ནོར་དང་ལྡན་པ་ཞིག་གི་ཆུང་མ་ཁྱེའུ་གཟུགས་བཟང་བ་ལྟ་ན་སྡུག་པ་ཞིག་བཙས་ཏེ། དེ་བཙས་མ་ཐག་ཏུ་ཁྱིམ་གྱི་མི་རྣམས་ལ། ཀྱེ་མ་འཁོར་བ་ནི་སྡུག་བསྔལ་བའོ། །འཁོར་བ་ནི་མཆོག་ཏུ་སྡུག་བསྔལ་བའོ། །ཞེས་སྨྲས་ནས་ཅང་མི་ཟེར་བར་འདུག་གོ །དེ་ལ་མིང་འཁོར་བ་ཞེས་པར་བཏགས་ཏེ། དེ་ཆེར་སྐྱེས་པ་ན་རང་བཞིན་གྱིས་ཚེ་རབས་དྲན་པས་སྐྱེ་བོའི་ཚོགས་ལ། ཀྱེ་བླ་མ་རྣམས་དང༌། བླ་མ་ལྟ་བུ་རྣམས་དང༌། ཕ་མ་དང། མཁན་པོ་དང་སློབ་དཔོན་རྣམས་ལ་ཚིག་རྩུབ་པོ་མ་ཟེར་ཅིགའཁོར་བ་ནི་སྡུག་བསྔལ་བའོ། །འཁོར་བ་ནི་མཆོག་ཏུ་སྡུག་བསྔལ་བའོ། །ཞེས་ཟེར་རོ། །དེ་ནས་དེ་ཕྱིས་བཅོམ་ལྡན་འདས་དང་མཇལ་ནས་ཆོས་ཐོས་པས་འཁོར་བ་ལ་སྐྱོ་བར་གྱུར་ནས། ཕ་མ་ལ་གནང་བ་ཞུས་ཏེ་རབ་ཏུ་བྱུང་ཞིང་བརྩོན་པས་དགྲ་བཅོམ་པ་མངོན་དུ་བྱས་ཏེ། དེའི་ཚེ་ནའང་སྔར་གྱི་ཚིག་དེ་ཉིད་སྨྲ་བར་བྱེད་པས། དགེ་སློང་རྣམས་ཀྱིས་བཅོམ་ལྡན་འདས་ལ་དེའི་རྒྱུ་གསོལ་བས། སྔོན་སངས་རྒྱས་འོད་སྲུང་གི་དུས་ཚོང་དཔོན་གྱི་བུ་ཞིག་གནས་བརྟན་དགྲ་བཅོམ་པ་ཞིག་ལས་རབ་ཏུ་བྱུང་ནས། དེས་དུས་སྟོན་ཞིག་གི་ཚེ་གནས་བརྟན་ལ། བཞེངས་ལ་སྤྱོད་ཡུལ་གྱི་གྲོང་དུ་བཞུད་དོ་ཞེས་ལན་གསུམ་གྱི་བར་དུ་བསྐུལ་ཡང༌། གནས་བརྟན་གྱིས་བུ་ད་དུང་སྔས་ཀྱིས་སོང་ལ་དགེ་བའི་ཕྱོགས་གྱིས་ཤིག་གསུངས་པས། དེ་ཁྲོས་ནས། ཁྱོད་ཚེ་རབས་ལྔ་བརྒྱའི་བར་དུ་གསོན་པོར་ཁྱིམ་ནས་མ་བྱུང་ཞིག་ཅེས་སྨྲས་སོ། །དེའི་དུས་ཀྱི་དགེ་སློང་གཞོན་ནུ་དེ་ནི་འདི་ཉིད་ཡིན་ཏེ། ལས་དེའི་རྣམ་པར་སྨིན་པས་ཚེ་རབས་ལྔ་བརྒྱའི་བར་དུ་མའི་ལྟོ་ནས་ཤི་བའི་རོ་བྱུང་བས། ད་ལྟར་དེ་དྲན་ནས་ཚིག་དེ་སྐད་དུ་སྨྲ་བར་བྱེད་པ་ཡིན་ནོ། །དེའི་ཚེ་གནས་བརྟན་ལ་ཉེས་པ་བཤགས་ནས་ཚངས་པར་སྤྱོད་པའི་གནས་སྲུང་བས་ད་ལྟར་དགྲ་བཅོམ་པ་མངོན་དུ་བྱས་སོ་གསུངས། འདི་རྣམས་ཀྱིས་ནི་ཡུལ་དམ་པ་ལ་ཚིག་རྩུབ་སྨྲས་པའི་ཉེས་པ་བསྟན་པ་ཡིན་ནོ། །
འདིར་སྦད་པའི་རྟོགས་བརྗོད་འབྱུང་སྟེ་དེ་ནི་གོང་དུ་བསྟན་པའི་རྨོངས་པའི་ལོ་རྒྱུས་དང་རྒྱས་བསྡུས་སོགས་ཀྱི་ཁྱད་པར་ཅུང་ཟད་ལས་ལས་ཀྱི་རྒྱུ་སོགས་དོན་གཅིག་ཏུ་འབབས་པ་ཡིན་ནོ། །
༈ ཡང་སྟོན་པ་རྒྱལ་བྱེད་ཀྱི་ཚལ་དུ་བཞུགས་པའི་ཚེ། ཡུལ་མཉན་ཡོད་ཀྱི་ཁྱིམ་བདག་ཕྱུག་ཅིང་ནོར་མང་བ་ཞིག་གི་ཆུང་མ་ལ་ཁྱེའུ་མི་སྡུག་པའི་སྣ་གྲངས་བཅོ་བརྒྱད་དང་ལྡན་པ་ཞིག་བཙས་ཏེ། དེ་ཆེར་སྐྱེས་པ་ན་ཕ་མ་གཉིས་ཀྱི་ཁྱིམ་ནས་བསྐྲད་དོ། །དེ་གང་དང་གང་དུ་སོང་བ་དེ་དང་དེར་ཡང་ཡིད་དུ་མི་འོང་བའི་ཕྱིར་སྐྱེ་བོ་མང་པོས་བསྐྲད་དོ། །དེ་དུད་འགྲོའི་སྐྱེ་གནས་སུ་སྐྱེས་པའི་སྲོག་ཆགས་རྣམས་ཀྱིས་ཀྱང་དེ་ལས་གཟི་བརྗིད་ཀྱིས་བརྙས་པར་བྱེད་ན་མིར་གྱུར་པ་རྣམས་ལྟ་ཅི་སྨོས་ཏེ། དེ་གྲོང་ཁྱེར་གྱི་ནང་ནས་བསྐྲད་ནས་སྐྱེད་མོས་ཚལ་དུ་ཞུགས་ཏེ། དེས་རེས་འགའ་ནི་འབྲས་བུ་དང་རྩ་བ་རྙེད་དོ། རེས་འགའ་ནི་མི་རྙེད་དེ་རྩྭ་དང་མེ་ཏོག་དང༌། ལོ་མ་དག་གིས་འཚོ་བར་བྱེད་དོ། །དེ་ནས་བཅོམ་ལྡན་འདས་ཀྱིས་དེ་ཉིད་འདུལ་བའི་དུས་ལ་བབ་པར་མཁྱེན་ནས་དགེ་སློང་གི་དགེ་འདུན་དང་བཅས་ཏེ་སྐྱེད་མོས་ཚལ་དེར་གཤེགས་པ་དང༌། དེ་ངོ་ཚ་ནས་ཕན་ཚུན་དུ་འབྲོས་པར་བརྩམས་ཀྱང་འབྲོས་མི་ནུས་པར་བྱིན་གྱིས་བརླབས་ནས་བཅོམ་ལྡན་འདས་ཉིད་ཀྱང་དེ་ལྟ་བུའི་མི་སྡུག་པ་ཁམ་ཕོར་ཟས་ཀྱིས་བཀང་བ་བསྣམས་པར་སྤྲུལ་ནས་དེའི་ཐད་དུ་བྱོན་པས་བག་ཕབ་སྟེ་དེ་ཁ་ཟས་ཀྱིས་ཚིམས་པར་བྱས་པའི་འོག་ཏུ་བཅོམ་ལྡན་འདས་ཀྱི་སྐུ་དངོས་སུ་བསྟན་པས། དེས་གསོལ་པ། ད་ནི་ཁྱོད་བྱད་གཟུགས་བཟང་པོར་གྱུར་ན་ལས་གང་གི་མཐུ་ལས་གྱུར། བཀའ་སྩལ་པ། ང་ལ་སེམས་དགའ་བར་བྱེད་པ་ཞེས་བྱ་བའི་རིགས་སྔགས་ཡོད་པ་དེའི་མཐུ་ཡིན་ནོ། །དེ་ནས་དེས་སངས་རྒྱས་འཁོར་དང་བཅས་པ་ལ་སེམས་དགའ་བར་བྱས་པས། དེའི་མི་སྡུག་པ་མེད་ནས་བཟང་པོར་གྱུར་ཏེ་རབ་ཏུ་བྱུང་བས་དགྲ་བཅོམ་པ་མངོན་དུ་བྱས་སོ། །དེ་ནས་དགེ་སློང་རྣམས་ཀྱིས་དེའི་ལས་ཀྱི་རྒྱུ་ཞུས་པ་ན། སྔོན་འདས་པའི་དུས་ནས་སངས་རྒྱས་བཅོམ་ལྡན་འདས་རྒྱལ་ཞེས་བྱ་བ་འཇིག་རྟེན་དུ་བྱོན་ཏེ། དེའི་ཚེ་ཉེ་བར་གྱུར་པའི་བྱང་ཆུབ་སེམས་དཔའ་གཉིས་ཡོད་དོ། །བྱང་ཆུབ་སེམས་དཔའ་ཤཱཀྱ་ཐུབ་པ་དང༌། བྱམས་པའོ། །དེ་ལ་བྱམས་པ་ནི་རང་གི་རྒྱུད་ཡོངས་སུ་སྨིན་པར་གྱུར་ལ་གདུལ་བར་བྱ་བ་རྣམས་ཡོངས་སུ་མ་སྨིན། ཤཱཀྱ་ཐུབ་པ་ནི་རང་གི་རྒྱུད་ཡོངས་སུ་མ་སྨིན་ལ་གདུལ་བྱ་རྣམས་ནི་ཡོངས་སུ་སྨིན་པར་གཟིགས་སོ༑ ༑དེ་ནས་ཡང་དག་པར་རྫོགས་པའི་སངས་རྒྱས་རྒྱལ་གྱིས་བྱང་ཆུབ་སེམས་དཔའ་ཤཱཀྱ་ཐུབ་པའི་རྒྱུད་ཡོངས་སུ་སྨིན་པར་བྱ་བའི་ཕྱིར་གངས་རིའི་སྟེང་དུ་གཤེགས་ཏེ་རིན་པོ་ཆེའི་བྲག་ཕུག་ཏུ་ཞུགས་ནས་སྐྱིལ་མོ་ཀྲུང་བཅས་ཏེ་མེའི་ཁམས་ལ་སྙོམས་པར་ཞུགས་སོ། །དེའི་ཚེ་བྱང་ཆུབ་སེམས་དཔའ་ཤཱཀྱ་ཐུབ་པ་འབྲས་བུ་དང་རྩ་བ་དག་གི་ཕྱིར་རིའི་རྒྱལ་པོ་གངས་ཀྱི་སྟེང་དུ་སོང་སྟེ། ཡང་དག་པར་རྫོགས་པའི་སངས་རྒྱས་ཀྱི་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ལེགས་པར་བརྒྱན་པ། དཔེ་བྱད་བཟང་པོ་བརྒྱད་ཅུས་མཛེས་པར་བྱས་པ༑ འོད་འདོམ་གང་གིས་བརྒྱན་པ། ཉི་མ་སྟོང་བས་ལྷག་པའི་འོད་མངའ་བ། རིན་པོ་ཆེའི་རི་འགྲོ་བ་ལྟ་བུ་ཀུན་ནས་བཟང་བ་མཐོང་སྟེ། དེས་ཉིན་མཚན་བདུན་གྱི་བར་དུ་རྐང་པ་ཡ་གཅིག་གིས་འགྲེང་སྟེ་ཚིགས་སུ་བཅད་པ་གཅིག་གིས་བསྟོད་དེ་སེམས་རྩེ་གཅིག་པས། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལ་མེད། །འཇིག་རྟེན་འདི་ནའང་ཡོང་གིས་མེད་ལ་རྣམ་ཐོས་བུ་ཡི་ཕོ་བྲང་ན་ཡང་མེད། །ལྷ་ཡི་ཕོ་བྲང་གནས་མཆོག་དག་ནའང་མེད་ལ་ཕྱོགས་དང་ཕྱོགས་མཚམས་དག་ནའང་མེད། །རི་དང་ནགས་སུ་བཅས་པའི་ས་སྟེང་རྒྱས་པ་མ་ལུས་བསྐོར་ཀྱང་ག་ལ་ཡོད། །ཅེས་བསྟོད་དོ། །དེ་ནས་རྫོགས་པའི་སངས་རྒྱས་རྒྱལ་གྱིས་བྱང་ཆུབ་སེམས་དཔའ་ཤཱཀྱ་ཐུབ་པའི་རྒྱུད་ཡོངས་སུ་སྨིན་པར་གཟིགས་ནས་སྐྱེས་བུ་དམ་པ་ལེགས་སོ། །བྲམ་ཟེ་དམ་པ་དེ་རིང་དུ། །དེ་བཞིན་གཤེགས་ལ་ལེགས་བསྟོད་པའི༑ ༑སྟོབས་དང་བརྩོན་འགྲུས་རྫོགས་པ་འདིས། །བསྐལ་པ་དགུ་ཞིག་འདུམ་པར་གྱུར། །ཅེས་གསུངས་སོ། །དེ་ནས་བཅོམ་ལྡན་འདས་དེ་ལྷ་ཆེ་བར་གྲགས་པ་རྣམས་ཀྱི་ཞབས་འབྲིང་བྱས་ཏེ། ཕུག་དེའི་ནང་དུ་བཞུགས་པ་དང༌། ཕུག་དེའི་ནང་ན་གནས་པའི་ལྷ་ཆུང་བར་གྲགས་པ་ཞིག་ཡོད་པ་དེས་ཕུག་དེའི་ནང་དུ་འགྲོ་མ་ནུས་སོ། །དེ་ནས་དེས་གཟུགས་མི་སྡུག་པར་བསྒྱུར་དེ་བཅོམ་ལྡན་འདས་ལ་ཡུན་རིང་མོ་ཞིག་ཏུ་བསྡིགས་ཀྱང་གནོད་པ་བྱེད་མ་ནུས་པས༑ སླར་དད་དེ་ཞབས་ལ་ཕྱག་བྱས་ནས་བཟོད་པར་གསོལ་ཏེ་བཤོས་ཀྱང་གསོལ་ལོ། །དེའི་དུས་ཀྱི་ལྷ་དེ་ནི་འདི་ཡིན་ཏེ། ལས་དེས་འཁོར་བ་སྡུག་བསྔལ་མཐའ་ཡས་པར་མྱོང་ལ་ད་ལྟར་ཡང་རྒྱུ་དེ་ཁོ་ནས་མི་སྡུག་པར་གྱུར་ཏོ། །ཕྱིས་དགའ་བ་སྐྱེས་པས་མི་སྡུག་པ་མེད་པར་གྱུར་ནས། དགྲ་བཅོམ་པ་ཐོབ་པར་གསུངས་སོ། །འདིས་ནི་ཡུལ་གཉན་པོ་ལ་སྡང་མིག་སོགས་ཀྱིས་སྡིགས་པར་བྱས་པའི་རྣམ་སྨིན་བསྟན་པའོ། །
༈ འདིར་གང་གཱ་པའི་རྟོགས་བརྗོད་འབྱུང་སྟེ་གོང་དུ་བསྟན་པའི་གང་གཱ་དར་དང་དོན་གཅིག་སྟེ། དེ་ལས་ཅུང་མི་འདྲ་བའི་ཁྱད་པར་དེ་རབ་ཏུ་བྱུང་བར་ཕ་མས་མ་གནང་སྟེ་འཆིར་འདོད་པ་ན་དུག་དང་མེ་དང་ཆུས་ཀྱང་མ་གནོད་ཅིང༌། རྒྱལ་པོའི་ཕོ་བྲང་གི་ཁྱིམ་ཕུག་པས་བཟུང་ནས་གསོད་སར་ཁྲིད་པ་ན་དེས་གཤེད་མ་རྣམས་ལ། ཀྱེ་རྒྱལ་པོའི་བཀའ་འགྱུར་ན་མི་རུང་གིས་མྱུར་བར་དྲོངས་ཤིག་ཟེར་བ་གཤེད་མ་རྣམས་ཀྱིས་རྒྱལ་པོ་ལ་སྦྲན་པས། ཕྱིར་བཟློགས་ཏེ་དྲིས་པ་ན་རྒྱུ་མཚན་བཤད་པས་རྒྱལ་པོ་མ་སྐྱེས་དགྲ་ངོ་མཚར་དུ་གྱུར་ཏེ། སྟོན་པའི་སྤྱན་སྔར་རབ་ཏུ་བྱུང་ནས་དགྲ་བཅོམ་པར་གྱུར་པ་ན། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག་ངའི་ཉན་ཐོས་ཀྱི་དགེ་སློང་དད་པས་རབ་ཏུ་བྱུང་བ་རྣམས་ཀྱི་མཆོག་ནི་འདི་ལྟ་སྟེ། ཝཱ་རཱ་ཎ་སཱིའི་ཚོང་དཔོན་གྱི་བུ་གང་གཱ་པ་འདི་ཡིན་ནོ། །དེར་དེའི་ལས་ཀྱི་རྒྱུ་ཞུས་པ་ན། སྔོན་ཝཱ་རཱ་ཎ་སཱིའི་རིགས་ངན་གྱི་དུར་རྐུན་པ་ཞིག་གིས་མགྲོན་པོ་དག་བཅོམ་སྟེ་རྫས་ཐོབ་པ་དང༌། དེའི་ཕྱི་བཞིན་དུ་མི་རྒོད་དག་གི་བསྙེགས་པ་ལས་རིང་ཞིག་ན་རང་སངས་རྒྱས་ཞིག་འགོག་པར་སྙོམས་པར་ཞུགས་པ་དེའི་མདུན་དུ་རིགས་ངན་དེས་རྫས་རྣམས་བོར་ཏེ་དེ་ཉིད་དུ་ཡིབ་པ་ན། མི་རྒོད་དག་གིས་རང་སངས་རྒྱས་ལ་བོང་རྡོ་དག་གིས་ཀྱང་བསྣུན།མཚོན་གྱིས་ཀྱང་བཏབ། མེས་བསྲེགས་ཀྱང་དེ་འགོག་སྙོམས་ལ་ཞུགས་པས་ཆོས་གོས་ཀྱི་གྲ་ཙམ་ཡང་བསྐྱོད་མ་ནུས་སོ། །དེ་ནས་དེ་དག་ཕྱིར་ལོག་པའི་འོག་ཏུ་རང་སངས་རྒྱས་ཏིང་ངེ་འཛིན་ལས་བཞེངས་པ་ན་སྔར་གྱི་དུར་རྐུན་དེ་དད་པར་གྱུར་ཏེ་བཤོས་གསོལ་ནས་སྨོན་ལམ་བཏབ་པ། བདག་གིས་ཀྱང་ཡོན་ཏན་འདི་ལྟ་བུ་ཐོབ་པར་གྱུར་ཅིགའདི་ཇི་ལྟར་གཞན་གྱིས་མི་ཚུགས་པ་དེ་བཞིན་དུ་བདག་ཀྱང་གང་དུ་སྐྱེས་པ་དེ་དང་དེར་གཞན་གྱིས་མི་ཚུགས་པར་གྱུར་ཅིག འདི་བས་ཀྱང་ཆེས་ཁྱད་པར་དུ་འཕགས་པའི་སྟོན་པ་མཉེས་པར་བྱེད་པར་གྱུར་ཅིགམི་མཉེས་པར་བྱེད་པར་མ་གྱུར་ཅིགཅེས་བྱས་སོ། །དེའི་དུས་ཀྱི་དུར་རྐུན་དེ་ནི་གངྒཱ་པ་འདི་ཡིན་ནོ། །གཞན་ཡང་འོད་སྲུང་གི་བསྟན་པ་ལ་རབ་ཏུ་བྱུང་ཞིང་ཚུལ་ཁྲིམས་བསྲུངས་པས་དགྲ་བཅོམ་པ་ཐོབ་པར་གསུངས་སོ། །
༈ ཡང་སྟོན་པ་འོད་མའི་ཚལ་དུ་བཞུགས་པའི་ཚེ། སྤང་སྤོས་ཅན་གྱི་གྲོང་ན་བྲམ་ཟེ་རྒྱལ་ཞེས་པ་ཞིག་གནས་པ་དེས། བྲམ་ཟེ་མ་ཀ་རིས་བུ་མོ་ཤཱ་རི་ཞེས་བྱ་བ་ཐོབ་ནས་ཤཱ་རིའི་ལྟོར་ཤཱ་རིའི་བུ་ཞུགས་པ་དེའི་ཚེ་བུད་མེད་དེ་མིང་པོ་སེན་རིངས་དང་གཞུང་རྩོད་པ་ལས་མིང་པོ་ཆད་པ་ལ་ཐུག་པར་བྱས་ཏེ། དེ་ནས་སེན་རིངས་ཀྱིས་འདིའི་ལྟོར་སེམས་ཅན་བསོད་ནམས་ཆེ་བར་གྲགས་པ་ཞིག་ཉིང་མཚམས་སྦྱར་བ་འདྲ་སྟེ་དེའི་མཐུ་ཡིན་གྱིས། བདག་གིས་སྔ་ནས་ཕྱོགས་འགའ་ཞིག་ལ་བརྟེན་པར་བྱའོ་སྙམ་སྟེ། ལྷོ་ཕྱོགས་སུ་སོང་ནས་བསྟན་བཅོས་མང་པོ་བསླབས་སོ༑ ༑དེ་ནས་རེ་ཞིག་ན་མཐར་གྱིས་ཤཱ་རིའི་བུ་བཙས་ཏེ་དེ་ལོ་བཅུ་དྲུག་ལོན་པ་དང༌། དབང་པོའི་བརྡ་སྤྲོད་པ་ལོབས་ནས་གཞུང་གི་རྩོད་པ་ཐམས་ཅད་ཚར་བཅད་ནས་སངས་རྒྱས་ཀྱི་བསྟན་པ་ལ་རབ་ཏུ་བྱུང་ངོ༌། །དེ་ནས་ཀུན་ཏུ་རྒྱུ་སེན་རིངས་ཀྱིས་མུ་སྟེགས་པ་དེ་དག་ཐམས་ཅད་ཚ་བོས་ཚར་བཅད་ནས་ད་ལྟར་དགེ་སྦྱོང་གཽ་ཏ་མའི་སློབ་མར་ཁས་བླངས་སོ་ཞེས་ཐོས་པས༑ ཀུན་ཏུ་རྒྱུ་སེན་རིངས་རྒྱལ་པོའི་ཁབ་ཏུ་ཕྱིན་པ་དང༌། དེའི་ཚེ་ཤཱ་རིའི་བུ་བསྙེན་པར་རྫོགས་ཏེ་ཞག་བཅོ་ལྔ་ལོན་ཏེ་བཅོམ་ལྡན་འདས་ཀྱིས་འཁོར་རྣམ་བཞི་ལ་ཆོས་གསུང་བའི་སྤྱན་སྔར་བསིལ་གཡབ་གཡོབ་ཅིང་འདུག་གོ །དེ་མཐོང་ནས་ཀུན་ཏུ་རྒྱུ་སེན་རིངས་ཀྱིས་བཅོམ་ལྡན་འདས་ལ་ཞུ་བ་ཞུ་ལན་འགའ་ཞིག་གིས་མཐར་བཅོམ་ལྡན་འདས་ཀྱིས་སོ་སོ་ཡང་དག་པར་རིག་པ་དང་འབྲེལ་བའི་ཆོས་ཀྱི་བདུད་རྩི་སྩལ་པས། ཤཱ་རིའི་བུ་ནི་དགྲ་བཅོམ་པར་གྱུར་ཏེ་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ཞིང་ཀུན་ཏུ་རྒྱུ་སེན་རིངས་ཀྱིས་ཀྱང་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་ཏེ་སྟོན་པའི་བསྟན་པ་ལ་རབ་ཏུ་བྱུང་ཞིང༌༑ དབེན་པར་བག་ཡོད་པ་དང་བརྩོན་འགྲུས་ཀྱིས་འབད་པས་མཐར་གྱིས་དགྲ་བཅོམ་པ་ཉིད་མངོན་དུ་བྱས་སོ། །དེའི་ཚེ་བཅོམ་ལྡན་འདས་ཀྱིས་དགེ་སློང་དག་ངའི་ཉན་ཐོས་ཀྱི་དགེ་སློང་སོ་སོར་ཡང་དག་པར་རིག་པ་ཐོབ་པ་རྣམས་ཀྱི་མཆོག་ནི་འདི་ལྟ་སྟེ། དགེ་སློང་གསུས་པོ་ཆེ་འདི་ཡིན་ནོ། །ཞེས་བཀའ་སྩལ་པས། དགེ་སློང་རྣམས་ངོ་མཚར་དུ་གྱུར་ནས། དེའི་ལས་ཀྱི་རྒྱུ་ཞུས་པ་ན། སྔོན་ཝཱ་རཱ་ཎ་སཱིར་མི་རྒོད་ལྔ་བརྒྱ་མཆིས་པ་ལས། དེའི་སྡེ་དཔོན་དུ་གྱུར་པ་དེས། འདི་ན་གཞན་གྱི་མི་འགའ་ཡོད་དམ་ལྟོས་དང༌། དེ་བདག་ཅག་གིས་གནོད་སྦྱིན་ལ་མཆོད་པ་བྱའོ། །དེ་ནས་མི་རྒོད་རྣམས་ཀྱིས་ནགས་ཁྲོད་དུ་བཙལ་བས་རང་སངས་རྒྱས་ཤིག་རྙེད་དེ། དེ་བཟུང་ནས་སྡེ་དཔོན་གྱི་ཐད་དུ་ཁྲིད་པ་ན་དེས་སོད་ཅིག་ཅེས་བསྒོ་བའི་ཚེ༑ རང་སངས་རྒྱས་དེ་ནམ་མཁའ་ལ་འཕགས་ཏེ་ཆོ་འཕྲུལ་སྣ་ཚོགས་པ་བསྟན་པས། མི་རྒོད་གྱི་སྡེ་དཔོན་དེ་འགྱོད་པར་གྱུར་ནས། ཞབས་ལ་ཕྱག་བྱས་ཤིང་བཤོས་ཀྱང་གསོལ་ནས། བདག་གིས་ཡོན་ཏན་འདི་ལྟ་བུ་ཐོབ་པ་དང་འདི་བས་ཀྱང་ཁྱད་པར་དུ་འཕགས་པའི་སྟོན་པ་མཉེས་པར་བྱེད་པར་སྨོན་ལམ་བཏབ་བོ། །དེའི་དུས་ཀྱི་མི་རྒོད་ཀྱི་སྡེ་དཔོན་དེ་ནི་གསུས་པོ་ཆེ་འདི་ཡིན་ནོ། །གཞན་ཡང་སངས་རྒྱས་འོད་སྲུང་གི་རིང་ལ་རབ་ཏུ་བྱུང་ནས་ལོ་ཁྲིའི་བར་དུ་ཚངས་པར་སྤྱོད་པ་སྤྱད་པས་དགྲ་བཅོམ་པ་ཉིད་མངོན་དུ་བྱས་སོ་གསུངས། །
༈ ཡང་བཅོམ་ལྡན་འདས་གྲོང་ཁྱེར་ཀུ་ཤི་ན་གྱད་ཀྱི་ཉེ་འཁོར་ཤིང་སཱ་ལ་ཟུང་གི་ཚལ་དུ་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པའི་ཚེ་གྲོང་ཁྱེར་པ་ཏྲ་ལིའི་བུ་ཞེས་བྱ་བ་ན་རྒྱལ་པོ་མྱ་ངན་མེད་ཅེས་བྱ་བས་རྒྱལ་སྲིད་བྱེད་དེ། དེ་ལས་སྲས་གཟུགས་བཟང་ཞིང་ལྟ་ན་སྡུག་པ་མིག་བྱ་ཀུ་ན་ལའི་མིག་འདྲ་བ་ཞིག་བཙས་ཏེ། མིང་ཀུ་ན་ལ་ཞེས་པར་བཏགས་སོ། །དེ་ཆེར་སྐྱེས་པ་ན་རྒྱན་ཐམས་ཅད་ཀྱིས་བརྒྱན་ནས་རྒྱལ་པོའི་པང་དུ་བླངས་ཏེ་ཡང་དང་ཡང་དུ་བལྟས་ནས། དེའི་བྱད་གཟུགས་ཕུན་སུམ་ཚོགས་པས་ངོམས་པར་གྱུར་ཏེ། འཇིག་རྟེན་ན་ངའི་བུ་དང་བྱད་གཟུགས་མཚུངས་པ་མེད་དོ་ཞེས་ཟེར་རོ། །དེའི་ཚེ་ཡུལ་ས་འཛིན་ན་གྲོང་ཁྱེར་མེ་ཏོག་ཁུར་ཆེན་ཞེས་བྱ་བ་ན། ཁྱིམ་བདག་གཅིག་ལ་བུ་མིའི་ཁ་དོག་ལས་ནི་འདས། ལྷའི་ཁ་དོག་ནི་མ་ཐོབ་པ་ཞིག་བཙས་ཏེ། དེ་བཙས་པ་ན་རིན་པོ་ཆེའི་རྫིང་བུ་ལྷའི་སྤོས་ཆུས་གང་བ་དང་སྐྱེད་མོས་ཚལ་ཆེན་པོ་མེ་ཏོག་དང་འབྲས་བུ་ཕུན་སུམ་ཚོགས་པ་དང་ལྡན་པ་འགྲོ་ཤེས་པ་ཞིག་བྱུང་སྟེ། ཁྱེའུ་དེ་གང་དུ་འགྲོ་བ་དེ་དང་དེར་རྫིང་དང་སྐྱེད་མོས་ཚལ་དེ་ཡང་འབྱུང་བར་འགྱུར་རོ། །དེ་ནས་ཁྱེའུ་དེའི་མིང་མཛེས་ལྡན་ཞེས་བྱ་བར་བཏགས་ཏེ་ཆེར་སྐྱེས་པ་ན་ཡུལ་དེའི་ཚོང་པ་དག་ཡུལ་པ་ཏྲ་ལིའི་བུར་ཕྱིན་ནས། རྒྱལ་པོ་ལ་སྐྱེས་ཕུལ་བ་དང༌། རྒྱལ་པོས་བུ་ཀུ་ན་ལ་བསྟན་ནས། ཁྱེད་ཀྱིས་གཟུགས་བྱད་འདི་ལྟ་བུ་སྔོན་ཆད་མཐོང་ངམ་ཞེས་དྲིས་པས། དེ་དག་གིས་ཕྱག་བྱས་ཏེ་གྱོད་མི་སྨྲ་བར་གསོལ་ནས། ཁྱེའུ་མཛེས་ལྡན་གྱི་བསྔགས་པ་བརྗོད་པས་རྒྱལ་པོ་མྱ་ངན་མེད་ཡ་མཚན་དུ་གྱུར་ནས་བལྟ་བར་འདོང་བས་དེར་ཕོ་ཉ་བ་བཏང་བས། ཡུལ་དེའི་སྐྱེ་བོ་རྣམས་སྐྲག་སྟེ། ཁྱེའུ་དེ་མུ་ཏིག་གི་དོ་ཤལ་འབུམ་གྱི་སྐྱེས་དང་བཅས་ཏེ་རྒྱལ་པོའི་དྲུང་དུ་བརྫངས་པས། རྒྱལ་པོས་དེ་མཐོང་བ་ན་མཆོག་ཏུ་ཡ་མཚན་དུ་གྱུར་ཏེ། གནས་བརྟན་ཉེ་བར་སྲུང་ལ་ཡ་མཚན་དུ་བསྟན་པའི་ཕྱིར་ཁྱེའུ་མཛེས་ལྡན་ཁྲིད་དེ་ཁྱིམ་བྱའི་ཀུན་དགའ་ར་བར་སོང༌། །དེ་ན་དགྲ་བཅོམ་པ་ཉེ་བར་སྲུང་ལ་སོགས་པ་ཁྲི་བརྒྱད་སྟོང་དང་སློབ་པ་དང་སོ་སོའི་སྐྱེ་བོའི་དགེ་སློང་ནི་དེའི་ཉིས་འགྱུར་དུ་གནས་སོ། །དེ་ནས་ཁྱེའུ་མཛེས་ལྡན་གྱིས་གནས་བརྟན་ཉེ་བར་སྲུང་གི་རྐང་པ་ལ་ཕྱག་བྱས་ཏེ་ཆོས་ཉན་པས་རབ་ཏུ་བྱུང་འདོད་པར་གྱུར་ཏེ། དེས་རྒྱལ་པོ་ལ་གསོལ་ནས། གནས་བརྟན་ཉེ་བར་སྲུང་གི་ཐད་དུ་རབ་ཏུ་བྱུང་ཞིང༌། དེས་སྦྱོར་བ་དང་བསྒྲུབ་པ་དང༌། འབད་པས་ཕོལ་ཕུང་ལྔ་སྡུག་བདེན་གྱི་མཚན་གཞི་ཡིན་པས་མཆན། མིག་ལྔ་པའི་འཁོར་ལོ་འདི་ཉིད་གཡོ་ཞིང་མི་བརྟན་པར་རིག་ནས་འདུ་བྱེད་ཀྱི་རྣམ་པ་ཐམས་ཅད་སྙིལ་བ་དང་ལྷུང་བ་དང༌། རྣམ་པར་འཐོར་བ་དང༌། རྣམ་པར་འཇིག་པའི་ཆོས་ཅན། ཡིན་པར་རྩད་ཆོད་དེ། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་སུམ་དུ་བྱས་ཏེ། དགྲ་བཅོམ་པ་ཁམས་གསུམ་གྱི་འདོད་ཆགས་དང་བྲལ་བར་གྱུར་ནས་གསེར་དང་བོང་བ་མཉམ་པ། ནམ་མཁའ་དང་ལག་མཐིལ་དུ་འདྲ་བའི་སེམས་དང་ལྡན་པ། ཙནྡན་སྦངས་པ་ལྟ་བུར་བསིལ་བར་གྱུར་པ༑ རིག་པས་སྒོ་ངའི་སྦུབས་བཅོམ་པ། རིག་པ་དང༌། མངོན་པར་ཤེས་པ་དང༌། སོ་སོ་ཡང་དག་པར་རིག་པ་ཐོབ་པ། སྲིད་པའི་རྙེད་པ་དང༌། ཆགས་པ་དང༌། བཀུར་སྟི་ལ་མི་ལྟ་བ།དབང་པོ་དང་ཉེ་དབང་དང་བཅས་པའི་ལྷ་རྣམས་ཀྱིས་མཆོད་ཅིང་རྗེད་པ་དང་གུས་པར་སྨྲ་བའི་གནས་སུ་གྱུར་ཏོ། །དེར་རྒྱལ་པོ་མྱ་ངན་མེད་ངོ་མཚར་དུ་གྱུར་ནས་གནས་བརྟན་ཉེར་སྲུང་ལ། བཙུན་པ་མཛེས་ལྡན་གྱི་ལས་གང་བགྱིས་པས་གཟུགས་མཛེས་དང༌། །རིན་པོ་ཆེའི་རྫིང་དང་སྐྱེད་མོས་ཚལ་འགྲོ་ཤེས་པར་བྱུང་བར་གྱུར་ཅེས་དྲིས་པས། གནས་བརྟན་ཉེར་སྲུང་གིས། རྒྱལ་པོ་ཆེན་པོ་མཛེས་ལྡན་ཉིད་ཀྱིས་སྔོན་ཚེ་རབས་གཞན་དག་ཏུ་ཚོགས་རྙེད་ཅིང་རྐྱེན་གྲུབ་པ་དང་ལྡན་ཏེ། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །སྔོན་གང་གི་ཚེ་བཅོམ་ལྡན་འདས་ཡོངས་སུ་མྱ་ངན་ལས་འདས་པའི་ཚེ་ཚེ་དང་ལྡན་པ་འོད་སྲུང་ཆེན་པོ་འཁོར་ལྔ་བརྒྱ་དང་བཅས། ཡུལ་མ་ག་དྷར་ལྗོངས་རྒྱུ་ཞིང་དོང་སྟེ། ཆོས་ཡང་དག་པར་བསྡུ་བར་འདོད་པ་ལས། རེ་ཞིག་ན་ཚོང་པ་དབུལ་པོ་ཞིག་གིས་དགེ་སློང་གི་དགེ་འདུན་ཕལ་ཆེར་སྟོན་པ་དང་བྲལ་བའི་མྱ་ངན་གྱིས་ནོན་པར་གྱུར་ལ་འགྲོ་འགྲོ་བས་དུབ་ཅིང་ལུས་རྡུལ་གྱིས་ཡོགས་པར་མཐོང་ནས། སྙིང་རྗེ་སྐྱེས་ཏེ་དེས་འོང་སྲུང་ཆེན་པོ་ལ་སོགས་པ་དགེ་སློང་ལྔ་བརྒྱ་པོ་ཆོ་ག་དང་ལྡན་པའི་ཁྲུས་ལ་སྤྱན་དྲངས་སོ། །དེ་ནས་དེས་ཆུ་དྲོན་སྤོས་སྣ་ཚོགས་ཀྱིས་བསྒོས་པ་ཕུལ་ཏེ། དགེ་སློང་རྣམས་ཀྱིས་ལུས་བཀྲུས་ཤིང་ཆོས་གོས་རྣམས་ཀྱང་བཀྲུས་སོ། །ཁ་ཟས་བཟང་པོས་ཀྱང་ཚིམས་པར་བྱས་ནས་སྐྱབས་སུ་འགྲོ་བ་དང༌། བསླབ་པའི་གཞི་རྣམས་ཀྱང་བླངས་ཏེ་སྨོན་ལམ་བཏབ་པ། བདག་བཅོམ་ལྡན་འདས་ཤཱཀྱ་ཐུབ་པའི་བསྟན་པ་འདི་ཉིད་ལ་རབ་ཏུ་བྱུང་ནས་དགྲ་བཅོམ་པ་ཉིད་མངོན་དུ་བྱེད་པར་གྱུར་ཅིག །ཅེས་བྱས་སོ། །དེའི་དུས་ཀྱི་ཚོང་དཔོན་དབུལ་པོར་གྱུར་པ་དེ་ནི་དགེ་སློང་མཛེས་ལྡན་འདི་ཡིན་ཏེ། དེས་དགེ་སློང་དག་ལ་ཆོ་ག་དང་ལྡན་པའི་ཁྲུས་བྱས་པ་དེས་འདི་ལྟར་གཟུགས་ཁྱད་པར་ཅན་དུ་གྱུར་ལ། རིན་པོ་ཆེའི་རྫིང་ལྷའི་སྤོས་ཆུས་གང་བ་དང༌། སྐྱེད་མོས་ཚལ་ཆེན་པོ་མེ་ཏོག་དང་འབྲས་བུ་ཕུན་སུམ་ཚོགས་པ་དང་ལྡན་པ། འགྲོ་ཤེས་པ་བྱུང་བར་གྱུར་ཏོ། །དེས་སྐྱབས་སུ་འགྲོ་བ་དང་བསླབ་པའི་གཞི་རྣམས་བླངས་པ་དེས་ནི་ཚེ་འདི་ཉིད་ལ་དགྲ་བཅོམ་པ་ཉིད་མངོན་དུ་བྱས་སོ། །རྒྱལ་པོ་ཆེན་པོ་དེ་བས་ན་ལས་གཅིག་ཏུ་གནག་པ་རྣམས་དང་ལས་འདྲེས་མ་རྣམས་སྤངས་ལ༑ ལས་གཅིག་ཏུ་ངེས་པར་དཀའ་བ་རྣམས་འབའ་ཞིག་ལ་གཏད་པར་བྱ་སྟེ། རྒྱལ་པོ་ཆེན་པོ་ཁྱོད་ཀྱིས་དེ་ལྟར་བསླབ་པར་བྱའོ་གསུངས། འདི་དག་གིས་ནི་སྦྱིན་པ་དང་ཚུལ་ཁྲིམས་དང་བསྒོམ་པ་ལས་འབྱུང་བའི་བསོད་ནམས་ཀྱི་འབྲས་བུ་བསྟན་པ་སྟེ། དེ་རྣམས་ཀྱིས་གང་པོ་ལ་སོགས་པའི་རྟོགས་པ་བརྗོད་པ་བརྒྱ་པའི་སྙིང་པོ་བསྡུས་ཏེ་བརྗོད་པ་ཡིན་ནོ། །
༈ གཞན་ཡང་འཕགས་པ་སངས་རྒྱས་ཀྱི་རྟོགས་པ་བརྗོད་པ་ཤེས་ལྡན་གྱི་མདོ་ལས།
བཅོམ་ལྡན་འདས་ཡུམ་གྱི་དོན་དུ་ལྷ་རྣམས་ཀྱི་གནས་སུ་ཤིང་ཡོངས་འདུ་ས་བརྟོལ་གྱི་དྲུང་ལྭ་བ་དཀར་པོ་ལྟ་བུའི་རྡོ་ལེབ་ལ་བཞུགས་པའི་ཚེ། ལྷའི་བུ་ཞིག་ལ་འཆི་ལྟས་ལྔ་བྱུང་སྟེ། ཕྲེང་རྒྱན་རྙིང་པ་དང༌། གོས་རྙིང་པ་དང༌། ལུས་ཀྱི་དྲི་ང་བར་གྱུར་པ་དང༌། མཆན་ཁུང་ནས་རྔུལ་འཛག་པ་དང༌། རང་གི་སྟན་ལ་དགའ་བ་མེད་པར་གྱུར་ཏོ། །དེས་རང་ཉིད་ཤི་བར་ཤེས་ནས་སླར་གར་སྐྱེ་བརྟགས་པས་ཡངས་པ་ཅན་ན་ཕག་མོ་ཞིག་གི་མངལ་དུ་སྐྱེ་བར་མཐོང་ནས་ཤིན་ཏུ་ཡང་སྡུག་བསྔལ་ཏེ་སྨྲེ་སྔགས་འདོན་པ་ན། ལྷའི་ཟླ་བོ་དག་གིས་སངས་རྒྱས་ལ་སྐྱབས་སུ་འགྲོ་བར་བསྐུལ་བས། དེས་བཅོམ་ལྡན་འདས་ཀྱི་ལོགས་སུ་ཐལ་མོ་སྦྱར་ཏེ། བཅོམ་ལྡན་འདས་དེ་བཞིན་གཤེགས་པ་ལ་ཕྱག་འཚལ་ལོ། །བདག་ལ་ཐུགས་བརྩེ་བའི་སླད་དུ་འདིར་གཤེགས་སུ་གསོལ། བདག་ངན་སོང་དུ་སྐྱེ་བ་རྣམས་ལས་གྲོལ་བར་མཛད་དུ་གསོལ་ཅེས་གསོལ་བ་བཏབ་པས། བཅོམ་ལྡན་འདས་ཀྱིས་དེའི་ལྷག་པའི་བསམ་པ་ཐུགས་སུ་ཆུད་ནས། ལྷའི་བུའི་གན་དུ་བྱོན་ནས་དེ་ལ་བཀའ་སྩལ་པ། ལྷའི་བུ་ཁྱོད་འཆི་བས་མ་འཇིགས་ཤིགདེ་ཅིའི་ཕྱིར་ཞེ་ན། ལྷའི་བུ་བདག་ཉིད་ཀྱི་ལས་ཀྱིས་འོང་ཞིང་འགྲོ་སྟེ། ཁྱོད་ཚུར་ཤོགསངས་རྒྱས་ལ་སྐྱབས་སུ་སོངས་ཤིགཆོས་དང་དགེ་འདུན་ལ་སྐྱབས་སུ་སོངས་ཤིགདེ་ནས་ལྷའི་བུ་དེ་ཡང་དཀོན་མཆོག་གསུམ་ལ་སྐྱབས་སུ་སོང་ངོ༌། །དེར་སྟོན་པས་ཚིགས་སུ་བཅད་དེ་བཀའ་སྩལ་པ། གང་ཞིག་སངས་རྒྱས་ལ་ནི་སྐྱབས་སོང་བས། །དེ་ནི་ངན་འགྲོ་འདིར་ནི་མི་འགྲོ་སྟེ། །ལྷ་ཡི་བདག་ཉིད་དངོས་པོ་སྤངས་ནས་སུ། །མི་ཡི་བདག་ཉིད་དངོས་པོ་ལེན་པར་འགྱུར༑ ༑དེ་ནས་རིང་པོར་མ་ལོན་པར་ལྷའི་བུ་དེ་ཚེ་འཕོས་ཏེ་ཡངས་པ་ཅན་དུ་ཚོང་དཔོན་ཞིག་གི་ཆུང་མའི་མངལ་དུ་ཆགས་ནས། ཟླ་བ་དགུ་འདས་པ་ན་ཁྱེའུ་གཟུགས་བཟང་ལྟ་ན་སྡུག་པ་ཞིག་བཙས་ཏེ། དེ་བཙས་མ་ཐག་པར། སངས་རྒྱས་ལ་ཕྱག་འཚལ་ལོ། །ཆོས་ལ་ཕྱག་འཚལ་ལོ། །དགེ་འདུན་ལ་ཕྱག་འཚལ་ལོ། །ཞེས་སྨྲས་པས་ཕ་མ་གཉིས་ཀྱིས་འདི་ནི་ཤེས་པ་དང་ལྡན་ནོ་སྙམ་ནས་མིང་ཤེས་ལྡན་དུ་བཏགས། དེ་ལོ་བརྒྱད་ལོན་པ་ན་ལིཙྪ་བི་གཞོན་ནུ་རབ་ཏུ་མང་པོ་དང་ལྷན་ཅིག་ཏུ་སྐྱེད་མོས་ཚལ་དུ་སོང་བ་ན། བཅོམ་ལྡན་འདས་གྲོང་ཁྱེར་ཆེན་པོ་དེར་བསོད་སྙོམས་ལ་གཤེགས་པ་མཐོང་བས། ཁྱེའུ་དེ་རབ་ཏུ་དགའ་ནས་བཅོམ་ལྡན་འདས་ཀྱི་ཞབས་ལ་ཕྱག་བྱས་ཤིང་ལན་གསུམ་དུ་བསྐོར་ནས། བདག་ནི་སྔོན་གྱི་ཚེ་དྲན་ཏེ། །སྡུག་བསྔལ་རྣམས་ལས་རབ་བཀྲོལ་ཞིང༌། །ངན་སོང་ལྟུང་བ་ལས་ནི་བདག །འཇིག་རྟེན་མགོན་གྱིས་གྲོལ་བར་མཛད། །མི་མཆོག་ཐུགས་ནི་བརྩེར་དགོངས་ཏེ། །བསོད་སྙོམས་འདི་ནི་བཞེས་པར་གསོལ། །བདག་གི་གདུགས་ཚོད་འདི་དག་ནི། །གྲོལ་བར་མཛད་ནས་དེང་བཞེས་ལ། །སང་ནི་བདག་གི་ཕ་མ་ཡི། །སྡུམ་པར་འདྲེན་པས་བརྩེར་དགོངས་ཏེ༑ ༑དགེ་སློང་ཀུན་དང་ཐབས་གཅིག་ཏུ། །གདུགས་ཚོད་དག་ནི་གསོལ་བར་མཛོད། །ཅེས་གསོལ་ཏེ། ཕྱིར་ནང་ཁྱེའུ་དེས་ཕ་མ་གཉིས་ལ་སྨྲས་པས་དེ་གཉིས་ཀྱང་དགའ་བ་ཆེན་པོ་སྐྱེས་ཏེ་བཀུར་སྟི་ཆེན་པོས་སངས་རྒྱས་འཁོར་དང་བཅས་པ་སྤྱན་དྲངས་ཤིང༌། ཁྱེའུ་རང་གི་ལག་གིས་བཟའ་བཅའ་རོ་དང་ལྡན་པ་ཞིམ་ཞིང་མང་བ་དག་བྲིམས་ནས། སོ་སོ་ལ་རས་བུ་ཟུང་རེ་དང་ལྷམ་ཟུང་དག་ཕུལ་ཅིང༌། བཅོམ་ལྡན་འདས་ལ་ཆོས་གོས་སར་པ་གསུམ་དང༌། ཞབས་ཆགས་སར་པ་ཟུང་དག་གསོལ་ཏེ། དེ་ནས་གསེར་དང་དངུལ་གྱི་མེ་ཏོག་རྣམས་ཀྱིས་གཏོར་བས་དེ་དག་སངས་རྒྱས་ཀྱི་མཐུས་བཅོམ་ལྡན་འདས་ཀྱི་སྤྱི་གཙུག་གི་ཐད་ཀར་ཁང་པ་བརྩེགས་པ་བཀྲ་བ་ལྟ་ན་སྡུག་པ་གྲུ་བཞི་པ། གནས་གཞི་དང་ལྡན་པ་ཞིག་འདུག་པར་གྱུར་ཏོ། །ཁང་པ་བརྩེགས་པ་དེར་དེ་བཞིན་གཤེགས་པའི་སྐུ་སྐྱིལ་མོ་ཀྲུང་བཅས་ཏེ་ཆོས་འཆད་ཅིང་བཞུགས་པ་དེས་མཐོང་ངོ༌། །དེ་མཐོང་བ་དང་ཁྱེའུ་ཤེས་ལྡན་དགའ་མགུ་ཡི་རངས་པར་གྱུར་ནས་བཅོམ་ལྡན་འདས་བདག་གི་དགེ་བའི་རྩ་བ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་བསྔོ་སྟེ་དགེ་བའི་རྩ་བ་དེས་ན་བདག་ད་ལྟར་གྱི་བཅོམ་ལྡན་འདས་བཞིན་དུ་སངས་རྒྱས་པར་གྱུར་ཅིགཆོས་སྟོན་པར་ཡང་གྱུར་ཅིགདགེ་འདུན་ཡོངས་སུ་སྐྱོང་བར་གྱུར་ཅིགཅེས་བྱས་སོ། །དེར་བཅོམ་ལྡན་འདས་ཀྱི་ཞལ་འཛུམ་པ་མཛད་ནས། འོད་རྣམས་སྤྱི་བོའི་གཙུག་ཏུ་ནུབ་པར་མཛད་པ་དང༌། ཀུན་དགའ་བོས་དེའི་རྒྱུ་གསོལ་བ་ན། བཀའ་སྩལ་པ། ཀུན་དགའ་བོ་འདི་ལྟར་ཤེས་ལྡན་གྱིས་ནི་དེ་བཞིན་གཤེགས་པ་མཆོད་པས་ན༑ བསྐལ་པ་བྱེ་བ་དགུ་བཅུ་དག་ཏུ་ལོག་པར་ལྟུང་བར་མི་འགྱུར་ལ། །དེ་ནས་དེ་མ་ཐག་ཏུ་རྣམ་པར་འདྲེན་པར་ཉེ་བར་སྐྱེ་འགྱུར་ཏེ། །མཚན་ནི་མཁྱེན་གཙོ་རྒྱལ་པོ་ཞེས་བྱ་སངས་རྒྱས་འཇིག་རྟེན་འབྱུང་བར་འགྱུར། །སངས་རྒྱས་ཀྱི་ནི་རྟོགས་པ་བརྗོད་པས་མཁས་རྣམས་ཡང་དག་དགའ་བྱེད་ཅིང༌། །མི་ཡི་མཁས་པ་དག་གིས་ཐོས་ན་དགེ་བ་མང་པོ་བྱེད་འགྱུར་ཏེ༑ ༑རྒྱ་མཚོ་མཐའ་གཏུགས་དཔག་མེད་ལྟ་བུའི་དེ་བཞིན་གཤེགས་པ་སངས་རྒྱས་ལ། །རབ་ཏུ་དང་བས་ཡོན་རྣམས་ཕུལ་བའི་འབྲས་བུ་ཆུང་བར་མི་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། ཁྱེའུ་ཤེས་ལྡན་ལ་སོགས་པའི་འཁོར་རྣམས་ཡི་རངས་ཏེ་མངོན་པར་བསྟོད་དོ། །འདིས་ནི་སྐྱབས་སུ་འགྲོ་བ་དང་སེམས་བསྐྱེད་པའི་ཕན་ཡོན་བསྟན་པའོ། །
༈ ཡང་ཕག་མོའི་རྟོགས་བརྗོད་ལས། སྟོན་པ་རྒྱལ་བྱེད་ཀྱི་ཚལ་དུ་བཞུགས་པའི་ཚེ། ལྷའི་བུ་ཞིག་ལ་འཆི་ལྟས་བྱུང་ཞིང་ཞག་བདུན་ནས། རྒྱལ་པོའི་ཁབ་ཀྱི་གྲོང་ཁྱེར་དུ་ཕག་མོའི་མངལ་དུ་སྐྱེ་བར་མཐོང་ནས་ས་ལ་འགྲེ་ལྡོག་སྟེ་བྲང་བརྡུང་ཞིང་ངུ་ལ། སྙིང་རྗེའི་སྐད་དུ་སྨྲེ་སྔགས་འདོན་ཏེ། ཀྱི་ཧུད་དལ་གྱིས་འབབ་པ། ཀྱི་ཧུད་རྫིང༌། ཀྱི་ཧུད་རྫིང་བུ། ཀྱི་ཧུད་ཤིང་རྟ་སྣ་ཚོགས་ཅན་གྱི་ཚལ། ཀྱི་ཧུད་རྩུབ་འགྱུར་གྱི་ཚལ། ཀྱི་ཧུད་དགའ་བའི་ཚལ། ཀྱི་ཧུད་འབྲས་བུའི་ཚལ། ཀྱི་ཧུད་ཡོངས་འདུ། ཀྱི་ཧུད་སྡུག་པ། ཀྱི་ཧུད་ཨར་མོ་ནིག་ལྟ་བུའི་རྡོ་ལེབ། ཀྱི་ཧུད་ལྷའི་འདུན་ས། ཀྱི་ཧུད་ལྟ་ན་སྡུག་པ་ཞེས་སྨྲེ་སྔགས་འདོན་པ་ལ། ལྷ་ཡི་དབང་པོས་རྒྱུ་དྲིས་ནས་དཀོན་མཆོག་གསུམ་ལ་སྐྱབས་སུ་འགྲོ་བར་བསྐུལ་བས། དེས་ཀྱང་བདག་ནི་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །ཞེས་སྨྲས་ཏེ་སྐྱབས་གསུམ་བཟུང་ནས་འཆི་འཕོ་བའི་དུས་བྱས་ཏེ། དགའ་ལྡན་གྱི་ལྷའི་རིས་སུ་སྐྱེས་སོ། །དེ་ནས་ལྷའི་དབང་པོ་བརྒྱ་བྱིན་གྱིས་ལྷའི་བུ་དེ་གར་སྐྱེ་བལྟས་པས༑ ཕག་མོའི་མངལ་དུའང་མ་སྐྱེས་ལ། གཞན་འགྲོ་བ་རྣམས་སུ་བལྟས་ཀྱང་མ་མཐོང་སྟེ༑ ལྷ་རྣམས་ཀྱི་ཆོས་ཉིད་ཀྱིས་འོག་མ་ལ་ཤེས་པ་དང་མཐོང་བ་འཇུག་གི་གོང་མ་ལ་ནི་མ་ཡིན་ནོ། །དེར་ལྷའི་དབང་པོ་ཐེ་ཚོམ་དུ་གྱུར་ནས་བཅོམ་ལྡན་འདས་ཀྱིས་སྤྱན་སྔར་ཕྱིན་ཏེ་དོན་དེ་ཞུས་པ་ན། བཀའ་སྩལ་པ། ཀཽ་ཤི་ཀ་ལྷའི་བུ་དེ་ནི་དགའ་ལྡན་གྱི་ལྷའི་རིས་དེར་སྐྱེས་ཏེ། ལྷའི་འདོད་པ་ཐམས་ཅད་ཕུན་སུམ་ཚོགས་སོ། །དེར་ལྷའི་དབང་པོ་ངོ་མཚར་དུ་གྱུར་ནས་ཚིགས་སུ་བཅད་དེ་གསོལ་བ། གང་དག་སངས་རྒྱས་སྐྱབས་མཆི་བ། །དེ་དག་ངན་འགྲོར་མ་མཆི་སྟེ། །མི་ཡི་ལུས་རྣམས་སྤངས་ནས་སུ། །དེ་དག་ལྷ་ལུས་ཐོབ་པར་འགྱུར། །གང་དག་ཆོས་ལ་སྐྱབས་མཆི་བ། །དེ་དག་ངན་འགྲོར་མི་འགྲོ་སྟེ། །མི་ཡི་ལུས་རྣམས་སྤངས་ནས་སུ། །དེ་དག་ལྷ་ལུས་ཐོབ་པར་འགྱུར། །གང་དག་དགེ་འདུན་སྐྱབས་མཆི་བ། །དེ་དག་ངན་འགྲོར་མི་མཆི་སྟེ། །མི་ཡི་ལུས་རྣམས་སྤངས་ནས་སུ། །དེ་དག་ལྷ་ལུས་ཐོབ་པར་འགྱུར། །གང་དག་ཉིན་མཚན་རྟག་པར་ཡང༌། །སངས་རྒྱས་རྗེས་སུ་དྲན་པ་དང༌། །གང་དག་སངས་རྒྱས་སྐྱབས་མཆིས་པ། །མི་དེ་དག་གི་རྙེད་པ་ཆེ། །དེ་བཞིན་དུ་ཆོས་དང་དགེ་འདུན་ལ་ཡང་སྦྱར་ཏེ་གསོལ་པ་ན། བཅོམ་ལྡན་འདས་ཀྱིས་ཀྱང་དེ་དང་རྗེས་སུ་འཐུན་པར་བཀའ་སྩལ་པ༑ ཀཽ་ཤི་ཀ་དེ་དེ་བཞིན་ཏེ་དེ་དེ་བཞིན་ནོ། །གང་དག་སངས་རྒྱས་སྐྱབས་དོང་བ། །དེ་དག་ངན་འགྲོར་མི་འགྲོ་སྟེ། །མི་ཡི་ལུས་རྣམས་སྤངས་ནས་སུ། །དེ་དག་ལྷ་ལུས་ཐོབ་པར་འགྱུར༑ ༑དེ་བཞིན་ཆོས་དང་དགེ་འདུན་ལ་ཡང་སྦྱར་ཏེ་བཀའ་སྩལ་པས། ལྷའི་དབང་པོ་བརྒྱ་བྱིན་གྱིས་བཅོམ་ལྡན་འདས་ཀྱི་གསུངས་པ་ལ་མངོན་པར་བསྟོད་དེ་ཞབས་ལ་ཕྱག་བྱས་ཤིང་ལན་གསུམ་དུ་བསྐོར་བ་བྱས་ཏེ་དེ་ཉིད་དུ་མི་སྣང་བར་གྱུར་ཏོ། །འདིས་ཀྱང་སྐྱབས་འགྲོའི་ཕན་ཡོན་བསྟན་པའོ། །
༈ ཡང་མ་ག་དྷཱ་བཟང་མོའི་རྟོགས་པ་བརྗོད་པ་ལས། སྟོན་པ་རྒྱལ་བྱེད་ཀྱི་ཚལ་དུ་བཞུགས་པའི་ཚེ། ཁྱིམ་བདག་མགོན་མེད་ཟས་སྦྱིན་ལ། བུ་མོ་མ་ག་དྷཱ་བཟང་མོ་ཞེས་བྱ་བ་བུད་མེད་ཀྱི་ཡོན་ཏན་ཐམས་ཅད་ལྡན་ཞིང་དགེ་བའི་རྩ་བ་ཆེར་བསགས་པ་ཅིག་ཡོད་དོ། །དེའི་ཚེ་གྲོང་ཁྱེར་བུ་རམ་ཤིང་འཕེལ་ན་ཚོང་དཔོན་གྱི་བུ་ཁྱུ་མཆོག་བྱིན་ཞེས་བྱ་བ་ཞིག་ཡོད་པ་དེས། གཅེར་བུ་པ་རྣམས་ལས་མ་ག་དྷཱ་བཟང་མོའི་ཆེ་བ་ཐོས་པས། དེ་ཉིད་ལ་བལྟ་བའི་ཕྱིར་རང་ཉིད་གཅེར་བུ་བའི་ཆ་བྱད་དུ་བརྫུས་ནས་མཉན་ཡོད་དུ་སོང་སྟེ་མགོན་མེད་ཟས་སྦྱིན་གྱི་ཁྱིམ་དུ་སློང་བ་ལ་ཞུགས་པ་ན། བུ་མོ་དེས་ཁ་ཟས་བྱིན་པ་ན། དེ་དེ་ལ་ཆགས་པས་ནོན་ནས་ཞྭའི་ནང་བླངས་པས་བུ་མོས་འདི་ཤེས་བཞིན་མེད་པར་སློང་མོ་ལེན་ཏོ་ཞེས་དཔྱས་བྱས་སོ། །དེ་ནས་དེ་ངོ་ཚ་ཞིང་སོང་ནས་གྲོང་ཁྱེར་བུ་རམ་ཤིང་འཕེལ་དུ་སླེབ་མ་ཐགཁྱིམ་བདག་མགོན་མེད་ཟས་སྦྱིན་ལ་མ་ག་དྷཱ་བཟང་མོ་དེ་སློང་བར་བཏང་བས། ཟས་སྦྱིན་གྱིས་བཅོམ་ལྡན་འདས་ལ་ཞུས་པ་དང༌། གང་གི་ཚེ་མ་ག་དྷཱ་བཟང་མོ་འདི་བུ་རམ་ཤིང་འཕེལ་དུ་སོང་ན་སྐྱེ་བོ་མང་པོ་ལ་ཕན་པ་དང་བདེ་བའི་རྒྱུར་འགྱུར་བར་ལུང་བསྟན་པས། དེ་ཉེ་དུ་རྣམས་ལ་གོ་བར་བྱས་ཏེ་བུ་རམ་ཤིང་འཕེལ་དུ་བག་མར་བཏང་ངོ༌། །དེར་མ་ག་དྷཱ་བཟང་མོ་ཁྱིམ་གྱི་བྱ་བ་ལ་ཞུགས་ནས་མི་རིང་བ་ན། སྒྱུག་མོ་ན་རེ། དེང་མཆོད་གནས་བཤོས་གསོལ་བ་ལ་བལྟ་བར་ཤོག་ཅིགདེར་མཆོག་ཟུང་ལ་སོགས་པའི་ཉན་ཐོས་ཆེན་པོ་དག་བྱོན་ནོ་སྙམ་སྟེ་དགའ་མགུ་རང་བ་དང་བཅས་ཏེ་ཕྱིན་པས། མུ་སྟེགས་གཅེར་བུ་པ་ནགས་ཀྱི་མ་ཧེ་འདྲ་བ་མགོ་བོའི་སྐྲ་བཏོག་པ་དག་མཐོང་བས་མ་ག་དྷཱ་བཟང་མོ་ངོ་ཚ་ཞིང་གདོང་ཕྱིར་ཕྱོགས་ཏེ།འདི་ལྟ་བུ་ཡང་མཆོད་གནས་ཡིན་ན་མཆོད་གནས་མ་ཡིན་པ་ཇི་ལྟ་བུ་ཞེས་སྨྲས་སོ། །དེར་སྒྱུག་མོས། ཁྱེད་ཀྱི་ཡུལ་ན་ཆེས་ཁྱད་པར་དུ་འཕགས་པ་འགའ་ཞིག་ཡོད་དམ། བཟང་མོས་སྨྲས་པ། བདག་གི་སྟོན་པ་བཙོ་མའི་ཚོགས་ལྟར་སེར། །བཙོ་མའི་གསེར་ལྟར་ཤིན་ཏུ་དྲི་མ་མེད༑ ༑ཚུལ་ཁྲིམས་རྣམ་དག་ཤེས་རབ་རྣམ་པར་དག །འཇིག་རྟེན་གསུམ་ན་མཉམ་མེད་འགྲོ་ལས་འཕགས། །དེ་དག་གིས་སྨྲས་པ། བུ་མོ་ངེད་ཅག་རྣམས་ལ་བཅོམ་ལྡན་འདས་དེ་སང་བསྟན་པར་ནུས་སམ། བཟང་མོས་སྨྲས་པ། བཤོས་གཙང་སྦྱོར་ཅིག་དང་སང་སྤྱན་དྲངས་སོ་བྱས་ནས་ཁང་ཐོག་ཏུ་ཕྱིན་ཏེ་བཅོམ་ལྡན་འདས་བཞུགས་སའི་ཕྱོགས་སུ་ཕྱག་འཚལ་ཞིང༌༑ མེ་ཏོག་གིས་གཏོར། སྤོས་ཀྱིས་བདུགགསེར་གྱི་བུམ་པ་ནས་ཆུ་ཡང་སྦྲེངས་ཤིང་ཆེ་བའི་ཡོན་ཏན་རྗེས་སུ་དྲན་པའི་བློས། ཚུལ་ཁྲིམས་རྣམ་དག་ཤེས་རབ་རྣམ་པར་དག །དད་ལྡན་སྙིང་པོ་ཉན་ཐོས་ཆེ་རྣམས་ཀྱིས། །མགོན་མེད་གྱུར་པ་བདག་ལ་རྗེས་བཟུང་བའི། །དོན་མཛད་ཐུགས་རྗེས་གཤེགས་པར་མཛད་དུ་གསོལ། །ཅེས་གསོལ་བ་བཏབ་པས། མཆོད་རྫས་རྣམས་ནམ་མཁར་སོང་ནས། གསེར་གྱི་བུམ་པའི་ཆུ་དེ་ཡང་བཅོམ་ལྡན་འདས་ཀྱི་སྤྱན་སྔར་བཻཌཱུརྱའི་སྡོང་བུ་བཞིན་དུ་གནས་སོ། །མེ་ཏོག་ནི་སྟེང་གི་ནམ་མཁའ་ལ་ཁང་བུ་བརྩེགས་པ་བཞིན་དུ་གནས་སོ། །སྤོས་རྣམས་ནི་སྤྲིན་བརྩེགས་པ་བཞིན་དུ་གྱུར་པས། ཀུན་དགའ་བོས༑ བཅོམ་ལྡན་འདས་སྤྱན་འདྲེན་པ་འདི་ག་ལས་མཆིས། བཀའ་སྩལ་པ། དཔག་ཚད་བརྒྱ་དྲུག་ཅུ་རྩ་གསུམ་ན་བུ་རམ་ཤིང་འཕེལ་གྱི་གྲོང་ཁྱེར་ནས་འོངས་སོ། །གྲོང་ཁྱེར་དེ་ནི་མུ་སྟེགས་པ་རྣམས་ཀྱིས་བཟུང་བ་ཡིན་པས་རྫུ་འཕྲུལ་གྱི་རྣམ་པར་འཕྲུལ་བས་འགྲོ་བར་བྱའོ༑ ༑དེར་འགྲོ་འདོད་པ་རྣམས་ལ་ཚུལ་ཤིང་བྲིམས་ཤིགདེར་ཀུན་དགའ་བོས་དགེ་སློང་རྣམས་ལ་བརྡ་སྦྱར་ནས་ཚུལ་ཤིང་རྒན་རིམ་ནས་བཟུང་བྲིམས་པ་ན། གནས་བརྟན་གང་པོ་ཤེས་རབ་ཀྱི་ཆ་ལས་གྲོལ་ཡང་སྙོམས་འཇུག་གི་སྒྲིབ་པ་མ་སྤངས་པས་རྫུ་འཕྲུལ་དང་མི་ལྡན་པས་ཀྱང་ལེན་པར་བརྩམས་པ་ན་ཀུན་དགའ་བོས་དོན་དེ་གོ་བར་བྱས་པས། དེས་ཀྱང་རྫུ་འཕྲུལ་སྒྲུབ་སྟེ་ཚུལ་ཤིང་གཉིས་པ་མ་བྲིམས་པ་ན་དེས་ཀྱང་བླངས་སོ། །དེ་ནས་དེའི་ནང་པར་དགེ་སློང་རྣམས་རྫུ་འཕྲུལ་གྱིས་རྣམ་པར་འཕྲུལ་བས་ཡང་དག་པར་ཆས་ཏེ། ཀུན་གྱི་ཐོག་མར་ཀུན་ཤེས་ཀཽཎྜི་ནྱ་རྟ་མཆོག་གིས་དྲངས་པའི་ཤིང་རྟར་ཞུགས་ཏེ་གློག་འགྱུ་ཞིང་ཆར་འབེབ་པ་དང་བཅས་ཏེ་བྱོན་པས། མ་ག་དྷཱ་བཟང་མོའི་གྱོས་སྒྱུག་དང༌། རྒྱལ་པོ་ལ་སོགས་པའི་སྐྱེ་བོ་རྣམས་ཀྱིས་མཐོང་ནས་མ་ག་ངྷཱ་བཟང་མོ་ལ་དྲིས་པ། འདི་ཁྱོད་ཀྱི་སྟོན་པ་དེ་ཡིན་ནམ༑ དེས་སྨྲས་པ་མ་ཡིན་ཏེ། འདི་ནི་ཀུན་ཤེས་ཀཽཎྜི་ནྱ་ཞེས་བྱ་སྟེ། སངས་རྒྱས་ཀྱི་ཆོས་འཁོར་དང་པོར་བསྐོར་བ་ན་ཐོག་མར་བདག་མེད་པ་མངོན་དུ་བྱས་པ་དེ་ཐོག་མར་འོང་བ་ཡིན་ནོ༑ ༑དེ་བཞིན་དུ་གཞན་རྣམས་ལའང་རིགས་འགྲེས་སྦྱར་ཏེ། འོད་སྲུང་ཆེན་པོ་ནི་བྲག་རི་ཆེན་པོ་ཤིང་དང་བྱ་དང་མེ་ཏོག་དང་འབབ་ཆུ་སྣ་ཚོགས་ཀྱིས་བརྒྱན་ཏེ་ནམ་མཁའ་ལས་བྱོན་པ་ན། འདི་ནི་འོད་སྲུང་ཆེན་པོ་ཞེས་བྱ་སྟེ་སྦྱངས་པའི་ཡོན་ཏན་ལ་གནས་པར་སྨྲ་བ་རྣམས་ཀྱིས་མཆོག་ཏུ་གསུངས་པ་དེ་ཡིན་ནོ། །དེ་ནས་ཤཱ་རིའི་བུ་སེང་གེས་དྲངས་པའི་ཤིང་རྟ་ལ་ཆིབས་ཏེ་བྱོན་པ་ན། །འདི་ནི་དགེ་སློང་ཤཱ་རིའི་བུ་སྟེ་ཤེས་རབ་དང་ལྡན་པ་རྣམས་ཀྱིས་མཆོག་ཏུ་བསྟན་པ་ཡིན་ནོ། །དེ་ནས་མོང་གལ་གྱི་བུ་གླང་པོ་ཆེ་ས་སྲུང་ལ་ཆིབས་པར་སྤྲུལ་ཏེ་བྱོན་པ་ན། འདི་ནི་དགེ་སློང་མོའུ་འགལ་གྱི་བུ་ཆེན་པོ་སྟེ་རྫུ་འཕྲུལ་ཅན་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་མ་འགགས་པ་གསེར་གྱི་པདྨ་ཤིང་རྟའི་འཕང་ལོ་ཙམ་པ་དངུལ་གྱི་གེ་སར་དང༌། བཻཌཱུརྱའི་སྡོང་པོ་ཅན་གྱི་ལྟེ་བ་ལ་བཞུགས་ནས་བྱོན་པས། འདི་ནི་དགེ་སློང་མ་འགགས་པ་སྟེ་ལྷའི་མིག་དང་ལྡན་པ་རྣམས་ཀྱིས་མཆོག་ཏུ་བསྟན་པ་དེ་ཡིན་ནོ། །དེ་ནས་བྱམས་མའི་བུ་གང་པོ་བྱ་ཁྱུང་གིས་དྲངས་པའི་ཤིང་རྟ་ལ་བཞུགས་ཏེ་བྱོན་པས། འདི་ནི་དགེ་སློང་གང་པོ་ཞེས་བྱ་སྟེ་ཆོས་སྟོན་པ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་རྟ་ཐུལ་ནི་ལྷུང་བཟེད་ཐོགས་ཏེ་སྤྱོད་ལམ་ཞི་བས་ཐམས་ཅད་དང་བ་བསྐྱེད་ཅིང་བྱོན་པ་ན།འདི་ནི་དགེ་སློང་རྟ་ཐུལ་ཞེས་བྱ་སྟེ་སྤྱོད་ལམ་ཞི་བ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་ཉེ་བར་འཁོར་གསེར་གྱི་ཏ་ལའི་ནགས་ཀྱི་གསེབ་ཏུ་ཞུགས་ནས་གཤེགས་པས། འདི་ནི་དགེ་སློང་ཉེ་བར་འཁོར་ཏེ་འདུལ་བ་འཛིན་པ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་ཀཱ་ཏྱ་ཡ་ནའི་བུ་ཆེན་པོ་བཻཌཱུརྱའི་ཁང་བརྩེགས་ཀྱི་ནང་དུ་ཞུགས་ཏེ་བྱོན་པས། འདི་ནི་དགེ་སློང་ཀཱ་ཏྱ་ཡ་ནའི་བུ་ཆེན་པོ་སྟེ་མདོ་སྡེ་བ་དང་བྱེ་བྲག་ཏུ་སྨྲ་བ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་གསུས་པོ་ཆེ་ཁྱུ་མཆོག་གི་ཤིང་རྟས་བྱོན་པ་ན། འདི་ནི་དགེ་སློང་གསུས་པོ་ཆེ་སྟེ་རིག་པ་ཐོབ་པ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་སྲུང་དབང་གི་བུ་ངང་པའི་ཤིང་རྟས་འོང་བ་ན། འདི་ནི་དགེ་སློང་སྲུང་དབང་གི་བུ་ཞེས་བྱ་སྟེ། སྙིང་རྗེ་ལ་གནས་པ་རྣམས་ཀྱི་མཆོག་ཏུ་བསྟན་པ་ཡིན་ནོ། །དེ་ནས་རྣ་བ་བྱེ་བ་ཉི་ཤུ་རི་དྭགས་ཀྱི་ཚོགས་ཀྱིས་ཁྱབ་པའི་ནགས་ཚལ་དང་བཅས་ཏེ་བྱོན་པ་ན། འདི་ནི་དགེ་སློང་རྣ་ཅན་ཞེས་བྱ་སྟེ་བརྩོན་འགྲུས་རྩོམ་པ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །དེ་ནས་སྒྲ་གཅན་འཛིན་འཁོར་ལོས་སྒྱུར་བའི་ཆ་ལུགས་སུ་སྤྲུལ་ནས་བྱོན་པ་ན། འདི་ནི་བཅོམ་ལྡན་ལྡན་འདས་ཀྱི་སྲས་བསླབ་པ་འཛིན་པ་རྣམས་ཀྱི་མཆོག་ཏུ་བསྟན་པ་དེ་ཡིན་ནོ། །ཞེས་སོགས་ཉན་ཐོས་ཆེན་པོ་རྣམས་ཀྱི་ཡོན་ཏན་གྱི་བསྔགས་པ་རྒྱས་པར་བརྗོད་པར་བྱས་ཤིང༌། དེ་བཞིན་དུ་འཁོར་དགྲ་བཅོམ་པའི་ཚོགས་རྣམས་ལ་ལ་ནི་འབར་བར་བྱེད་པ་དང༌། ལ་ལ་ནི་ཆར་འབེབས་པ་སོགས་ཆོ་འཕྲུལ་སྣ་ཚོགས་པ་སྟོན་ཅིང་འོང་བའི་རྗེས་ཐོག་དེར། བཅོམ་ལྡན་འདས་ཀྱི་སྐུ་ལས་འོད་གསེར་མདོག་ལྟ་བུ་སྤྲོས་ཏེ་འཛམ་བུའི་གླིང་ཐམས་ཅད་ཁྱབ་པར་མཛད་ཅིང༌། མཉན་ཡོད་ནས་བུ་རམ་ཤིང་འཕེལ་གྱི་བར་དུ་ཐག་རིང་བ་དང་རི་ལ་སོགས་གང་གིས་ཀྱང་སྒྲིབ་པ་མེད་པར་ཕན་ཚུན་གྱི་མི་ཐམས་ཅད་ཀྱིས་དངོས་པོ་ཕྲ་མོ་ཐམས་ཅད་ཀྱང་མཐོང་བར་བྱིན་གྱིས་བརླབས་སོ། །དེ་ནས་བཅོམ་ལྡན་འདས་མཁའ་ལ་གཤེགས་པ་ན། ཕྱག་ན་རྡོ་རྗེ་ནི་ཕྱི་བཞིན་དུ་འོང་ལ། སྟེང་ནས་གནས་གཙང་མའི་ལྷ་རྣམས་དང་འོག་ནས་ནི་འདོད་ཁམས་ཀྱི་ལྷ་རྣམས་དང༌༑ གཡས་ནས་ཚངས་པ་དང༌། གཡོན་ནས་བརྒྱ་བྱིན་དང༌། མཐའ་བསྐོར་དུ་དྲི་ཟའི་རྒྱལ་པོ་ཟུར་ཕུད་ལྔ་པ་དང༌། ཤིན་ཏུ་དགའ་བ་དང་མིག་སྦྱིན་ལ་སོགས་པ་དྲི་ཟ་རྣམས་ཀྱིས་རོལ་མོའི་བྱེ་བྲག་སྣ་ཚོགས་པ་ཕུལ་ཞིང་གཞན་ཡང་ལྷ་ཀླུ་ལ་སོགས་པ་མཐུ་བོ་ཆེ་རྣམས་ཀྱིས་མཆོད་རྫས་དཔག་ཏུ་མེད་པ་ཐོགས་ཏེ་འབྱོར་པ་ཆེན་པོས་གཤེགས་ཏེ་མཉན་ཡོད་ནས་བུ་རམ་ཤིང་འཕེལ་གྱི་བར་དེར་མི་དང་མི་མ་ཡིན་པའི་སྲོག་ཆགས་སྟོང་ཕྲག་བདུན་ཅུ་རྩ་བདུན་བདེན་པ་ལ་བཀོད་ནས། གྲོང་ཁྱེར་བུ་རམ་ཤིང་འཕེལ་ལ་སྒོ་བཅོ་བརྒྱད་ཡོད་པའི་སྒོར་རེ་རེ་ནས་བཅོམ་ལྡན་འདས་རེ་རེ་བྱོན་པའི་ཆོ་འཕྲུལ་བསྟན་ཏེ་མ་ག་དྷཱ་བཟང་མོའི་ཁྱིམ་དུ་བྱོན་ནས་གདུགས་ཚོད་གསོལ་ཏོ། །དེར་སྐྱེ་བོའི་ཚོགས་ཀྱིས་བཅོམ་ལྡན་འདས་མ་མཐོང་ནས་ཁྱིམ་གཞིག་པར་བརྩམས་པ་ན། ཁྱིམ་དང་གྲོང་ཁྱེར་དེ་ཤེལ་གྱི་རང་བཞིན་དུ་བྱིན་གྱིས་བརླབས་ནས་ཐམས་ཅད་ཀྱིས་མཐོང་བར་མཛད་དོ། །དེར་བཅོམ་ལྡན་འདས་ཀྱིས་མ་ག་དྷཱ་བཟང་མོ་ལ་སོགས་པའི་སྐྱེ་བོའི་ཚོགས་དཔག་ཏུ་མེད་པ་ལ་བདེན་པར་མཐོང་བར་འགྱུར་བའི་ཆོས་བསྟན་པས་ལུས་ཅན་དཔག་ཏུ་མེད་པ་ཞིག་འབྲས་བུ་བཞི་ཐོབ་པ་དང༌། བྱང་ཆུབ་གསུམ་ལ་གཞོལ་བར་གྱུར་ཏོ། །དེར་དགེ་སློང་རྣམས་ངོ་མཚར་དུ་གྱུར་ནས་གསོལ་བ་བཅོམ་ལྡན་འདས་ཇི་སྲིད་དུ་མ་ག་དྷཱ་བཟང་མོ་མཆིས་ནས་སྲོག་ཆགས་བརྒྱ་སྟོང་དུ་མ་མཐོ་རིས་དང་ཐར་པར་གཞོལ་བར་གྱུར་པ་དང༌། འདིས་སངས་རྒྱས་ཀྱི་མཛད་པ་བགྱིས་པ་ནི་ངོ་མཚར་ཆེའོ། །བཀའ་སྩལ་པ། ད་ལྟ་འབའ་ཞིག་ཏུ་མ་ཟད་དེ། འདས་པའི་དུས་ན་འདིས་སངས་རྒྱས་ཀྱི་བྱ་བ་བྱས་པ་དེ་ཉོན་ཅིག དགེ་སློང་དག་སྔོན་བྱུང་བ་འདས་པའི་དུས་ན་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན། ཡང་དག་པར་རྫོགས་པའི་སངས་རྒྱས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ། དེའི་ཚེ་གྲོང་ཁྱེར་ཝཱ་རཱ་ཎ་སཱི་ན་རྒྱལ་པོ་ཀྲི་ཀྭི་ཞེས་བྱ་བས་རྒྱལ་པོ་བྱེད་དེ། དེའི་བུ་མོ་གསེར་གྱི་ཕྲེང་བ་དང་ལྡན་པ་ཞིག་བཙས་ཏེ་མིང་གསེར་ཕྲེང་ཅན་ཞེས་བྱ་བར་བཏགས་སོ། །དེ་ཆེར་སྐྱེས་པ་ན་འཁོར་གཞོན་ནུ་མ་ལྔ་བརྒྱ་དང་བཅས་ཏེ་སངས་རྒྱས་འོད་སྲུང་ལ་ཇི་སྲིད་འཚོའི་བར་དུ་ཆོས་གོས་དང༌། བསོད་སྙོམས་དང་གཟིམས་ཆ་དང་བསྙུན་གྱི་རྐྱེན་སྨན་དང༌། ཡོ་བྱད་རྣམས་ཀྱིས་བསྙེན་བཀུར་བྱེད་དོ། །དེ་ཚེ་རྒྱལ་པོ་ཀྲི་ཀཱི་ལ་རྨི་ལམ་བཅུ་རྨིས་ཏེ། གླང་པོའི་རྒྱལ་པོ་སྐར་ཁུང་ནས་བྱུང་བ་ན་མཇུག་མ་ཕྲ་མོ་ཐོགས་པ་དང༌། མི་ཞིག་སྐོམ་པའི་ཕྱི་ནས་ཁྲོན་པས་སྙེགས་པ་དང༌། ཕྱེ་བྲེ་གང་དང་མུ་ཏིག་བྲེ་གང་ཚོང་བྱེད་པ་དང༌། །ཙནྡན་དང་ཤིང་ཕལ་པ་གཉིས་རིན་ཐང་མཉམ་པར་བྱེད་པ་དང༌། ཀུན་དགའ་ར་བའི་མེ་ཏོག་དང་འབྲས་བུ་རྣམས་རྐུན་བུས་འཕྲོག་པ་དང༌། གླང་པོ་ཆེའི་ཕྲུ་གུས་སྤོས་ཀྱི་གླང་པོ་འཇིགས་པར་བྱེད་པ་དང༌། སྤྲེའུ་མི་གཙང་བས་གོས་པས་གཞན་ལ་སྐུད་པ་དང༌༑ སྤྲེའུ་རྒྱལ་པོར་དབང་བསྐུར་བ་དང༌། རས་གཅིག་མི་བཅོ་བརྒྱད་ཀྱིས་དྲས་ཀྱང་མ་རལ་བ་དང༌། སྐྱེ་བོ་མང་པོ་འདུས་ནས་འཐབ་པ་དང་རྩོད་པ་དང་འགྱེད་པ་དང༌། མཚང་འདྲུ་བར་གྱུར་པས་འཇིགས་པ་རྣམས་རྨིས་པས། ཕྱི་ནངས་གཉིད་སད་པར་གྱུར་པ་ན་སྲོག་གམ་རྒྱལ་སྲིད་ཀྱི་བར་ཆད་དུ་མི་འགྱུར་རམ་སྙམ་སྟེ། བྲམ་ཟེ་ལྟས་མཁན་རྣམས་ལ་དྲིས་པས་དེ་རྣམས་ཀྱིས་གསེར་ཕྲེང་ཅན་ལ་ངན་སེམས་ཀྱིས་ལོག་པར་སྨྲས་ཏེ། ལྷ་ཁྱེད་ལ་ཐམས་ཅད་ཀྱི་ནང་ན་ཐུགས་སུ་བྱོན་པ་དེའི་སྙིང་མེ་ལ་སྦྱིན་སྲེག་གིས་མཆོད་སྦྱིན་མཛོད་ཅིག །དེ་ནས་རྒྱལ་པོ་ཡི་མུག་པས་བསམ་པ། ཐམས་ཅད་ཀྱི་ནང་ནས་ང་ལ་སྡུག་པ་དེ་ནི་ངའི་གསེར་ཕྲེང་ཅན་ཡིན་ནོ། །གསེར་ཕྲེང་ཅན་གྱིས་དེ་ཐོས་ནས་རྒྱལ་པོའི་གན་དུ་སོང་སྟེ་ལྷ་ཉི་མ་ཤར་བ་ན་སྒྲོན་མའི་འོད་མི་དགོས་ཀྱིས་སངས་རྒྱས་འོད་སྲུང་ལ་ཞུས་ཤིག་དང་དེས་ལུང་སྟོན་པར་འགྱུར་རོ། །དེར་རྒྱལ་པོས་དྲིལ་བསྒྲགས་ཏེ་འཁོར་བརྒྱ་སྟོང་མང་པོ་དང་བཅས་ཏེ་བཅོམ་ལྡན་འདས་འོད་སྲུང་གི་སྤྱན་སྔར་ཕྱིན་ཏེ་སྔར་གྱི་རྨི་ལམ་དེ་རྣམས་ཀྱི་དོན་ཞུས་པ་ན། བཀའ་སྩལ་པ། རྒྱལ་པོ་ཆེན་པོ་མ་འཇིགས་ཤིང༌། ཁྱོད་ཀྱི་ཡུལ་འཁོར་ཉམས་པར་མི་འགྱུར་ལ།སྲོག་གི་བར་ཆད་དུའང་མི་འགྱུར་གྱིས། མ་འོངས་པ་ན་སྐྱེ་དགུའི་ཚེ་ལོ་བརྒྱ་ཐུབ་པ་ནས་སངས་རྒྱས་ཤཱཀྱ་ཐུབ་པ་ཞེས་བྱ་བ་འབྱུང་སྟེ། དེའི་བསྟན་པ་ལ་ཕྱི་མའི་དུས་ཉན་ཐོས་རྣམས་སྒོ་གསུམ་མ་བསྡམས་པ། ཚུལ་ཁྲིམས་དང་ཤེས་རབ་འཆལ་བ་དག་འབྱུང་བར་འགྱུར་ཏེ། དེ་རྣམས་ཁྱིམ་སྤངས་ནས་རབ་ཏུ་བྱུང་ཡང་གཙུག་ལག་ཁང་རྣམས་སུ་ཁྱིམ་གྱི་འདུ་ཤེས་ཀྱིས་ཆགས་པར་འགྱུར་ཏེ་གླང་པོ་ཆེ་སྐར་ཁུང་ནས་བྱུང་བ་ན་དེའི་མཇུག་མ་ཐོགས་པ་ནི་དེའི་སྔ་ལྟས་ཡིན་ནོ། །སྐོམ་པའི་ཕྱི་ནས་ཁྲོན་པ་སྙེགས་པར་རྨི་བ་ནི། དེ་རྣམས་གཙུག་ལག་ཁང་གི་ནང་ན་ལྷན་ཅིག་གནས་པ་རྣམས་ལ་ཆོས་སྟོན་པར་འགྱུར་ཡང་དེ་རྣམས་ཀྱིས་ཉན་པར་མི་འདོད་ཅིང་ཡིད་ལ་མི་འཇོག་སྟེ་དེའི་སྔ་ལྟས་ཡིན་ནོ། །ཕྱེ་བྲེ་གང་དང་མུ་ཏིག་བྲེ་གང་ཚོང་བྱེད་པ་དེ་ནི། དེ་རྣམས་ཀྱིས་ཟས་གོས་ཙམ་གྱི་དོན་དུ་དབང་པོ་དང་སྟོབས་ལ་སོགས་པའི་ཆོས་ཡང་དག་པར་སྟོན་པར་བྱེད་པས་དེའི་ལྟས་སོ། །ཙནྡན་དང་ཤིང་མཉམ་པོར་ཚོང་བྱེད་པ་དེ་ནི། དེ་རྣམས་ཀྱིས་སངས་རྒྱས་ཀྱི་བཀའ་དང་མུ་སྟེགས་བྱེད་ཀྱི་གཞུང་མཉམ་པར་འཛིན་པས་དེའི་ལྟས་སོ། །ཀུན་དགའ་ར་བའི་མེ་འབྲས་རྐུན་པོས་འཕྲོག་པ་ནི། དེ་རྣམས་ཀྱིས་དགེ་འདུན་གྱི་རྫས་ལས་བཅད་ནས་ཁྱིམ་པ་རྣམས་ལ་སྟེར་བར་བྱེད་པས་དེའི་ལྟས་ཡིན་ནོ། །གླང་པོའི་ཕྲུ་གུས་སྤོས་ཀྱི་གླང་པོ་འཇིགས་པར་བྱེད་པ་ནི། ཚུལ་ཁྲིམས་འཆལ་བ་སྡིག་པའི་ཆོས་ཅན་རྣམས་ཀྱིས་གང་དགེ་སློང་ཚུལ་ཁྲིམས་དང་ལྡན་པ་དགེ་བའི་ཆོས་ཅན་རྣམས་ཟིལ་གྱི་གནོན་པའི་ལྟས་སོ། །སྤྲེའུ་མི་གཙང་བས་གོས་པས་གཞན་ལ་སྐུད་པ་ནི། ཚུལ་ཁྲིམས་འཆལ་བ་སྡིག་པའི་ཆོས་ཅན་རྣམས་ཀྱིས་ཚུལ་ཁྲིམས་དང་ལྡན་པ་དགེ་བའི་ཆོས་ཅན་རྣམས་ལ་སྐུར་བ་འདེབས་པར་འགྱུར་བས་དེའི་ལྟས་སོ། །སྤྲེའུ་རྒྱལ་པོར་དབང་བསྐུར་བ་ནི། དེའི་ཚེ་རྨོངས་པ་རྣམས་རྒྱལ་པོར་དབང་བསྐུར་བར་འགྱུར་བ་དེའི་ལྟས་སོ། །རས་གཅིག་མི་བཅོ་བརྒྱད་ཀྱིས་དྲས་ཀྱང་མ་རལ་བར་མཐོང་བ་ནི། དེའི་བསྟན་པ་སྡེ་པ་བཅོ་བརྒྱད་དུ་གྱེས་ཀྱང་རྣམ་པར་གྲོལ་བའི་ལམ་མི་ཉམས་ཏེ་དེའི་ལྟས་སོ། །སྐྱེ་བོའི་ཚོགས་ཆེན་པོ་འདུས་ནས་འཐབ་རྩོད་འགྱེད་པ་སོགས་མཐོང་བ་དེ་ནི། དེ་ཉིད་ཀྱི་བསྟན་པ་ལ་རྩོད་པས་ནུབ་པར་འགྱུར་ཏེ་དེའི་སྔ་ལྟས་ཡིན་ནོ། །རྒྱལ་པོ་ཆེན་པོ་དེ་ལྟར་མི་བཟད་པ་རྣམས་མ་འོངས་པའི་དུས་ན་འབྱུང་བར་འགྱུར་རོ་ཞེས་གསུངས་པས་རྒྱལ་པོ་ཀྲི་ཀྭི་དང་བུ་མོ་གསེར་ཕྲེང་ཅན་སོགས་མགུ་ནས་ཐར་པ་ཆ་མཐུན་གྱི་དགེ་བའི་རྩ་བ་རྣམས་བསྐྱེད་པ་ཡིན་ནོ། །དེའི་དུས་ཀྱི་གསེར་ཕྲེང་ཅན་གང་ཡིན་པ་དེ་ནི་མ་ག་དྷཱ་བཟང་མོ་འདི་ཉིད་ཡིན་ཏེ་དེའི་ཚེ་ཡང་འདིས་སངས་རྒྱས་ཀྱི་བྱ་བ་བྱས་ཏེ་ད་ལྟ་ཡང་འདིར་འོངས་ནས་སངས་རྒྱས་ཀྱི་བྱ་བ་བྱས་སོ། །དེར་དགེ་སློང་རྣམས་ཀྱིས་གསེར་ཕྲེང་ཅན་གྱི་ལས་ཀྱི་རྒྱུ་ཞུས་པ་ན། དགེ་སློང་དགའདི་ཉིད་ཀྱིས་ལས་བྱས་པ་ཡོད་དེ་སྔོན་བྱུང་བ་ན་ཞིང་པ་ཞིག་གི་ཆུང་མར་གྱུར་ཏེ། རང་སངས་རྒྱས་ཀྱི་མཆོད་རྟེན་ལ་ཁ་དོག་སྣ་ཚོགས་པའི་མེ་ཏོག་གི་ཕྲེང་བ་བྱས་ནས་བཏགས་ཏེ། ལས་དེའི་རྣམ་པར་སྨིན་པས་གསེར་གྱི་ཕྲེང་བ་བཏགས་པར་སྐྱེས་སོ། །དེ་བས་ན་དགེ་སློང་དག་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ། གཅིག་ཏུ་དཀར་བ་རྣམས་ཀྱི་རྣམ་པར་སྨིན་པ་ནི་གཅིག་ཏུ་དཀར་བ་ཡིན་ཏེ། འདྲེས་མ་རྣམས་ཀྱི་རྣམ་པར་སྨིན་པ་ནི་འདྲེས་མའོ༑ ༑དགེ་སློང་དག་དེ་བས་ན་ལས་གཅིག་ཏུ་གནག་པ་དང་འདྲེས་མ་རྣམས་ནི་སྤངས་ལ། ལས་གཅིག་ཏུ་དཀར་བ་རྣམས་ལ་མངོན་པར་བརྩོན་པར་བྱ་སྟེ། དགེ་སློང་དག་ཁྱེད་རྣམས་ཀྱིས་དེ་ལྟར་བསླབ་པར་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང༌། དགེ་སློང་རྣམས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འདིས་ནི་སངས་རྒྱས་ཀྱི་བསྟན་པ་རྣམས་རྣམ་གྲོལ་གྱི་ལམ་དུ་གཅིག་པས་ཀུན་ལ་དག་སྣང་སྦྱང་དགོས་པ་དང༌། སྨོས་མ་ཐག་པའི་སྐྱོན་རྣམས་ངོས་བཟུང་ནས་སྤངས་ཤིང་ཚུལ་གནས་ཐོས་བསམ་བསྒོམ་པའི་བྱ་བ་ལ་བརྩོན་པས་སྟོན་པའི་བསྟན་པ་སྲུང་དགོས་པར་ཡང་བསྟན་པ་ཡིན་ནོ༑ ༑དེ་ལྟར་ཡིད་ཆེས་སྐྱེད་བྱེད་ཀྱི་གཏམ་གྱི་སྦྱོར་བ་འདི་དག་ནི་གོང་དུ་བསྟན་པའི་མདོ་སྡེ་དག་ལས་བཏུས་པ་ཡིན་ལ། གཞན་ཐེག་པ་ཆེ་ཆུང་གི་མདོ་སྡེ་རྣམས་ལས་ངོ་མཚར་བའི་གཏམ་རྒྱུད་ཀྱི་སྦྱོར་བ་ནི་ཆེས་མང་མོད་དེ་དག་འདིར་བསྡུར་མ་ལོངས་པས་བློ་དང་ལྡན་པ་རྣམས་ཀྱིས་དེ་དང་དེར་གཟིགས་པར་རིགས་ལ། དེ་དག་ཀློག་མི་ནུས་པ་དག་གིས་ཀྱང་གོང་དུ་བསྟན་པའི་དོན་རྣམས་ལ་རྟོག་པ་བཅུག་པས་ཡིད་ཆེས་སྐྱེ་བར་འགྱུར་བ་ཡིན་ལ། དོན་གྱི་གཙོ་བོ་ནི། ཇི་སྐད་དུ།
འཇིག་རྟེན་པ་ཡི་ཡང་དག་ལྟ། །
ཆེན་པོ་གང་ལ་ཡོད་གྱུར་པ། །
དེ་ནི་བསྐལ་པ་སྟོང་དུ་ཡང༌། །
ངན་འགྲོར་འགྲོ་བར་མི་འགྱུར་རོ། །
ཞེས་གསུངས་པ་ལྟར་དཀོན་མཆོག་དང་ལས་འབྲས་ལ་ཡིད་ཆེས་པ་ནི་ཆོས་སྣང་བའི་སྒོ། ཐར་པར་བགྲོད་པའི་ཐེམ་སྐས༑ འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱི་རྩ་བར་གྱུར་པ་ཡིན་པས། བདག་ལེགས་སུ་འདོད་པ་དག་གིས་ནི་རང་ཡང་ཚུལ་འདི་ལ་གནས་པར་བྱ་ཞིང༌། གཞན་དག་ཀྱང་ཚུལ་འདི་ལྟ་བུ་ལ་བསྐུལ་བར་བྱས་ན་དོན་ཆེན་པོ་དང་ལྡན་པ་ཡིན་ཞིང༌༑ གང་དག་ཚེ་འདི་དང་ཕྱི་མ་ལ་ཇི་ལྟར་བྱས་ན་དགེ་བར་འགྱུར་ཞེས་འདྲི་བ་བདག་ལ་ཡང་འདི་བཞིན་དུ་སྟོན་པར་བྱས་ན་རྒྱལ་བའི་བཀའ་ནི་ནམ་ཡང་མི་བསླུ་བས་རྣམ་སྨིན་གྱི་ཁྱད་པར་གོང་དུ་བསྟན་པ་དེ་ལྟ་བུ་འབྱུང་བར་གདོན་མི་ཟ་བས་དཔྱོད་ལྡན་དག་གི་སྙིང་གི་བདུད་རྩིའི་འཛིན་པར་འོས་ཤིང༌། དེ་ཡང༌། ལྷ་དང་བཅས་པའི་འཇིག་རྟེན་ན། །དཀོན་མཆོག་གསུམ་པོ་མ་གཏོགས་པའི། །ཡོན་གྱི་གནས་འགའ་མ་མཆིས་པས། །དངོས་པོ་ཀུན་གྱིས་དེ་ལ་མཆོད། །ཅེས་གསུངས་པས་སྐྱབས་ཀྱི་དམ་པ་དཀོན་མཆོག་གསུམ་དང་མཉམ་པའི་བྱིན་རླབས་དང་ཐུགས་རྗེ་ཡོན་ཏན་གྱི་ཚོགས་གཞན་ན་མེད་པར་ངེས་པར་བྱས་ཏེ་རང་ལ་འཁོས་ཀ་གང་ཡོད་ཀྱིས། དཀོན་མཆོག་མཆོད་པ་སོགས་བསོད་ནམས་ཀྱི་ལས་ལ་འདུན་པར་བྱ་བ་གལ་ཆེ་ཞིང༌། དེ་ཡང་སྔོན་སངས་རྒྱས་བཅོམ་ལྡན་འདས་འཁོར་རྣམ་བཞི་དང་བཅས་པ་དངོས་སུ་བཞུགས་པ་དང་ད་ལྟར་དཀོན་མཆོག་གི་རྟེན་གསུམ་སོགས་ལ་སེམས་དང་བས་བཀུར་སྟི་བྱས་པ་གཉིས་ལ་རྣམ་སྨིན་གྱི་འབྲས་བུ་ཁྱད་པར་ཅུང་ཟད་ཀྱང་མེད་པར་མདོ་སྡེ་དུ་མ་ལས་གསུངས་པ་ཡིན་ཏེ་མཆོད་རྟེན་བསྐོར་བའི་ཚིགས་བཅད་ལས། བཞུགས་པའི་ཚེ་ན་གང་གིས་མཆོད། །མྱ་ངན་འདས་འོག་གང་གིས་མཆོད། །སེམས་དགེ་བ་ནི་མཚུངས་པའི་ཕྱིར། །བསོད་ནམས་ལ་ནི་ཁྱད་པར་མེད། །ཅེས་གསུངས། དེ་དག་གི་རྣམ་བཞག་ཅུང་ཟད་ནི་ཁོ་བོས་ཟུར་དུ་བྲིས་ཡོད་པས། དེར་ངེས་པར་བྱ་ལ། འདིར་ས་ཁོངས་ཙམ་དུ།
༈ འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་རྣམ་པར་འཕྲུལ་བ་ཞེས་བྱ་བ་ཐེག་པ་ཆེན་པོའི་མདོ་ལས། དེ་བཞིན་གཤེགས་པའི་ཐབས་ལ་མཁས་པ་དང་སེམས་ཅན་ཡོངས་སུ་སྨིན་པར་བྱ་བ་ནི་མང་ངོ༌། །སེམས་ཅན་རྣམས་ཀྱི་བསམ་པ་ཇི་ལྟ་བུ་དང༌། ཇི་ལྟར་འདུལ་བ་དང༌། དགེ་བའི་རྩ་བ་ཇི་ལྟ་བུ་དང༌། སེམས་ཅན་རྣམས་ཀྱི་མོས་པ་སྣ་ཚོགས་ཀྱི་སྤྱོད་པ་མཁྱེན་ནས་ཆོས་སྟོན་ཏེ། སེམས་ཅན་ཁ་ཅིག་ནི་བྱང་ཆུབ་སེམས་དཔས་འདུལ། ཁ་ཅིག་ནི་ཉན་ཐོས་ཀྱིས་འདུལ། ཁ་ཅིག་ནི་རང་སངས་རྒྱས་ཀྱིས་འདུལ། ཁ་ཅིག་ནི་ལྷས་འདུལ༑ ཁ་ཅིག་ནི་བརྒྱ་བྱིན་གྱིས་འདུལ། ཁ་ཅིག་ནི་ཚངས་པས་འདུལ། ཁ་ཅིག་ནི་ཀླུས་འདུལ༑ ཁ་ཅིག་ནི་རྫུ་འཕྲུལ་ཆེན་པོས་འདུལ། ཁ་ཅིག་ནི་རྒྱལ་པོས་འདུལ། ཁ་ཅིག་ནི་ཏིང་ངེ་འཛིན་གྱིས་འདུལ། ཁ་ཅིག་ནི་ཆོས་ཉན་པས་འདུལ། ཁ་ཅིག་ནི་ཆོ་འཕྲུལ་གྱིས་འདུལ།ཁ་ཅིག་ནི་དེ་བཞིན་གཤེགས་པ་མྱ་ངན་ལས་འདས་པས་འདུལ། ཁ་ཅིག་ནི་རིང་བསྲེལ་གྱིས་འདུལ༑ ཁ་ཅིག་ནི་མཆོད་སྦྱིན་བྱེད་དུ་གཞུག་པ་དང༌། གཙུག་ལག་ཁང་དང༌། འཆག་ས་དང༌།སྐྱེད་མོས་ཚལ་བྱེད་དུ་གཞུག་པའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་སྐུ་གཟུགས་བྱེད་དུ་གཞུག་པ་དང༌། རི་མོ་དང༌། གསེར་དང༌། དངུལ་དང༌། ར་གན་གྱི་སྐུ་གཟུགས་བྱེད་དུ་གཞུག་པའི་དགེ་བའི་རྩ་བ་ལ་སྤྲོ་བས་འདུལ། ཁ་ཅིག་ནི་དགེ་སློང་གི་དགེ་འདུན་མཆོད་པ་དང༌། བཀུར་སྟི་བྱ་བའི་དགེ་བའི་རྩ་བ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་མདོ་སྡེ་འདྲི་བ་དང༌། འདྲིར་གཞུག་པ་དང༌། བཀླག་པ་ལ་སྤྲོ་བ་བསྐྱེད་པས་འདུལ། ཁ་ཅིག་ནི་མར་མེ་དང༌། སྤོས་དང༌། མེ་ཏོག་དང༌། དྲི་དང༌། ཕྲེང་བ་དང༌། བྱུག་པ་དང༌། དོ་ཤལ་ལ་སོགས་པས་བརྒྱན་པ་ལ་སྤྲོ་བ་བསྐྱེད་པས་འདུལ་བ་ཡིན་ཏེ་ཞེས་སོགས་དང༌། ཡང་ལྷའི་བུ་དག་སྔོན་གྱི་སྨོན་ལམ་གྱིས་དེ་བཞིན་གཤེགས་པ་མྱ་ངན་ལས་འདས་ནས་ལོ་སྟོང་ལོན་པའམ། མྱ་ངན་ལས་འདས་ནས་བསྐལ་པར་ལོན་པའམ། མྱ་ངན་ལས་འདས་ནས་བསྐལ་པ་བྱེ་བར་ལོན་ཡང་སེམས་ཅན་གྱིས་མཆོད་པར་བྱ་བ་རིང་བསྲེལ་གྱི་མཆོད་རྟེན་བྱེད་དུ་བཞུག་པ་དང༌། སྐུ་གཟུགས་དང་བཀུར་སྟིར་བྱ་བ་དང་བྱེད་དུ་བཞུག་པ་དང༌། མཚན་ནས་བརྗོད་པ་དང་དམ་པའི་ཆོས་འཛིན་པ་དང༌། མཆོད་པ་བྱེད་པའི་སེམས་ཅན་ཐམས་ཅད་འཇིག་རྟེན་གྱི་ཁམས་སྣ་ཚོགས་ན་གནས་པ་རྣམས་ཐར་པར་མཛད་དེ་སེམས་ཅན་དམྱལ་བ་དང༌༑ དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། མི་ཁོམ་པ་དང༌། ངན་སོང་དང༌། ངན་འགྲོ་ལོག་པར་ལྟུང་བ་ཐམས་ཅད་དང་སྡུག་བསྔལ་ཐམས་ཅད་ལས་ཡོངས་སུ་ཐར་བར་མཛད་ནས། རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ན། གང་དག་དེ་བཞིན་གཤེགས་པ་ལ་མངོན་སུམ་དུ་མེ་ཏོག་དང་སྤོས་དང་དྲི་དང་ཕྲེང་བ་དང་བྱུག་པ་དང་ན་བཟའ་དང་རྒྱན་རྣམས་ཀྱིས་མཆོད་པ་ལྟ་སྨོས་ཀྱང་ཅི་དགོས། ལྷའི་བུ་དག་གང་སེམས་ཅན་ལ་ལས་སངས་རྒྱས་བཅོམ་ལྡན་འདས་མྱ་ངན་ལས་འདས་ནས་ལོ་བརྒྱ་སྟོང་ངམ། བསྐལ་པ་བྱེ་བ་ལོན་ཡང་སངས་རྒྱས་ལ་ཕྱག་འཚལ་ལོ། །ཞེས་མཚན་ནས་ལན་འདུན་དུ་བརྗོད་ནས་ནམ་མཁའ་ལ་མེ་ཏོག་གཏོར་ན་དེ་དག་ཐམས་ཅད་སྡུག་བསྔལ་གྱི་མཐར་བྱེད་པར་འགྱུར་རོ། །མེ་ཏོག་ནམ་མཁའ་ལ་གཏོར་བ་ལྟ་ཞོག་གིས། གང་དག་དད་པས་དེ་བཞིན་གཤེགས་པའི་རྗེས་སུ་སློབ་པ་ལ་ལ་ཞིག་གིས་དེ་བཞིན་གཤེགས་པ་ལ་མཆོད་པའི་ཕྱིར། དེ་བཞིན་གཤེགས་པའི་ཚུལ་ཁྲིམས་ཀྱི་བསླབ་པ་གཅིག་ཙམ་འཛིན་ཏམ། ཉིན་གཅིག་གམ་མཚན་གཅིག་གམ་ཡུད་ཙམ་ཞིག་ལ་དེ་བཞིན་གཤེགས་པ་ལ་མཆོད་པ་ཡིད་ལ་བྱེད་པར་བརྩོན་ན། དེ་སྡུག་བསྔལ་ཐམས་ཅད་མཐར་བྱས་ནས་རིམ་གྱིས་བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་གྱུར་ཏོ། །གང་གིས་དེ་བཞིན་གཤེགས་པ་རྣམས་མཆོད་པའི་ཕྱིར་བཞད་གད་དམ༑ ཀུ་རེའམ། བྱིས་པའི་ཀྱལ་ཀའམ། རྩེད་མོར་བྱེད་པའམ་འཇིམ་པ་ལས་མཆོད་རྟེན་བྱེད་ན་དེ་དག་ཐམས་ཅད་སྡུག་བསྔལ་མཐར་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ན། གང་གིས་རིང་བསྲེལ་གྱི་མཆོད་རྟེན་ནམ་རིང་བསྲེལ་གྱི་སྐུ་གཟུགས་བྱས་ཏེ་སེམས་ཅན་ཐམས་ཅད་ལ་སྙིང་རྗེ་གཙོ་བོར་ཤེས་ནས་སེམས་ཅན་ཐམས་ཅད་སྡུག་བསྔལ་ལས་ཡོངས་སུ་གྲོལ་ལོ་སྙམ་སྟེ་བླ་ན་མེད་པའི་ཡང་དག་པར་རྫོགས་པའི་བྱང་ཆུབ་ཀྱི་སེམས་སྐྱེས་ནས་ལྷའི་མེ་ཏོག་དང༌། ལྷའི་སྤོས་དང༌༑ ཕྲེང་བ་དང༌། བྱུག་པ་དང༌། ཕྱེ་མ་དང༌། སིལ་སྙན་དང༌། གདུགས་དང༌། རྒྱལ་མཚན་རྣམས་ཀྱིས་མཆོད་པ་བྱེད་པ་ལྟ་སྨོས་ཀྱང་ཅི་དགོས་ཏེ་དེས་དེ་བཞིན་གཤེགས་པ་ཐམས་ཅད་ལ་མཆོད་པར་འགྱུར་རོ། །དེ་ནི་སྐྱེ་བ་དང༌། རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌༑ སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུགས་པ་ལས་ཡོངས་སུ་ཐར་པར་འགྱུར་ཏེ། ཇི་སྲིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་མ་གྱུར་པ་དེ་སྲིད་ཀྱི་བར་དུ་བདེ་འགྲོར་འགྲོ་བར་འགྱུར་རོ། །དེ་ལྟར་ན་དེ་བཞིན་གཤེགས་པ་རྣམས་ཀྱི་སྔོན་གྱི་སྨོན་ལམ་ལ་མཁས་ཤིང་མཐུན་པ་ཡོངས་སུ་དག་པ་ཡིན་ནོ། །ཞེས་དང༌། མཆོད་རྟེན་དང་ནི་རི་མོ་དང༌། །སྐུ་གཟུགས་བྱེད་དུ་གཞུག་པ་དང༌། །མཆོད་དང་བཀུར་སྟི་བྱ་བའི་ཕྱིར། །གང་དག་མཚན་ནི་དྲན་བྱེད་པ༑ ༑བྱང་ཆུབ་ཕྱིར་ནི་གནས་པ་རྣམས། །ཐམས་ཅད་ཐར་པ་ཐོབ་པར་འགྱུར། །དེ་བཞིན་གཤེགས་ལ་ཕྱག་འཚལ་ནས། །དམ་པའི་ཆོས་ནི་མཉན་པ་དང༌། །མཆོད་ཅིང་འཛིན་པའང་དེ་བཞིན་ཏེ། །སྡུག་བསྔལ་ཀུན་ལས་གྲོལ་བར་འགྱུར། །ཞེས་དང༌། དེ་བཞིན་གཤེགས་པ་དེ་དག་མྱ་ངན་ལས་འདས་ནས་ལོ་བྱེ་བ་ཁྲག་ཁྲིག་བརྒྱ་སྟོང་ལོན་པའམ། མྱ་ངན་ལས་འདས་ནས་བསྐལ་པ་བརྒྱ་ལོན་པའི་སངས་རྒྱས་རྣམས་ཀྱི་མཚན་བཟུང་བ་དང༌། རིང་བསྲེལ་གྱི་མཆོད་རྟེན་བྱེད་དུ་འཇུག་པ་དང༌། རི་མོ་དང་སྐུ་གཟུགས་བྱེད་དུ་འཇུག་པ་དང༌། མར་མེ་དང༌། སྤོས་དང༌། མེ་ཏོག་དང༌། དྲི་དང༌། བྱུག་པ་རྣམས་ཀྱིས་མཆོད་ཅིང་བཀུར་སྟི་བྱས་པ་དང༌། བསླབ་པ་འཛིན་པ་དང༌། བརྟུལ་ཞུགས་དང༌། དཀའ་ཐུབ་དང༌། སྡོམ་པ་དང༌།ཉེ་བར་གནས་པ་རྣམས་ཀྱིས་སེམས་ཅན་ཐམས་ཅད་ངན་སོང་དང༌། ངན་འགྲོ་ཐམས་ཅད་ལས་ཡོངས་སུ་གྲོལ་བར་འགྱུར་རོ། །བསྐལ་པར་གནས་པའི་ལས་ཀྱི་སྒྲིབ་པ་མཚམས་མེད་པ་ལྔ་ལ་སོགས་པ་ཡང་ཡོངས་སུ་དག་པར་འགྱུར་ཏེ། བདེ་འགྲོར་འགྲོ་བར་འགྱུར་ཞིང་ངན་འགྲོར་འགྲོ་བར་མི་འགྱུར་བ་ནས། རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་མངོན་པར་རྫོགས་པར་འཚང་རྒྱའོ། །གལ་ཏེ་རིགས་ཀྱི་བུའམ་རིགས་ཀྱི་བུ་མོ་དད་པ་དང་བྱང་ཆུབ་ཀྱི་སེམས་དྲན་པ་ཉམས་པ་ཞིག་གིས་སྡིག་པ་བྱེད་པ་དང༌། དམ་པའི་ཆོས་སྤོང་བ་དང༌། འཕགས་པ་དག་ལ་སྐུར་བ་འདེབས་པ་དང༌། མཚམས་མེད་པ་ལྔ་བྱེད་པ་དང༌། སྲོག་གཅོད་པ་དང༌། དཀོན་མཆོག་གསུམ་གྱི་ནོར་རྐུ་བ་དང༌། སེམས་ཅན་དམྱལ་བ་མནར་མེད་པར་འགྲོ་བ་དང༌། ངན་སོང་གསུམ་དུ་སྐྱེས་པའི་སེམས་ཅན་རྣམས་ཀྱི་དོན་དང་གྲོགས་པོ་དང་གཉེན་རྣམས་ཡོངས་སུ་ཐར་པར་བྱ་བའི་ཕྱིར་དེ་བཞིན་གཤེགས་པ་དེ་དག་གི་རི་མོའི་སྐུ་གཟུགས་དང༌། འཇིམ་པའི་སྐུ་གཟུགས་བྱེད་དུ་འཇུག་ཅིང་བྱེད་དུ་བཅུག་ནས་ཀྱང་སེམས་ཅན་ཐམས་ཅད་ལ་སྙིང་རྗེ་བའི་སེམས་གཙོ་བོར་བྱས་ཏེ་འཕགས་པའི་ལམ་ཡན་ལག་བརྒྱད་དང་ལྡན་པར་གྱུར་ནས་ཡར་གྱི་ཚེས་བརྒྱད་ནས་བརྩམས་བཅོ་ལྔའི་བར་དུ་དེ་བཞིན་གཤེགས་པ་དེ་དག་ལ་མེ་ཏོག་དང་སྤོས་དང༌། དྲི་དང༌། ཕྲེང་བ་དང༌། བྱུག་པ་དང༌། མར་མེ་དང༌༑ སིལ་སྙན་དང༌། རྒྱལ་མཚན་དང༌། བ་དན་རྣམས་ཀྱིས་མཚན་ལན་གསུམ་ཉིན་ལན་གསུམ་དུ་མཆོད་དེ་སེམས་ཅན་དེ་དག་ཐར་པའི་ཕྱིར་ཅི་ནས་ཀྱང་སངས་རྒྱས་བཅོམ་ལྡན་འདས་དེ་དག་དེ་བཞིན་གཤེགས་པའི་ཡེ་ཤེས་ཀྱིས་ནི་མཁྱེན། ལྷའི་སྙན་གྱིས་གསན། ལྷའི་སྤྱན་གྱིས་ནི་གཟིགས་ཤིང་སེམས་ཅན་དེ་དག་བདེ་འགྲོར་འགྲོ་བར་འགྱུར་གྱིས་ངན་འགྲོར་འགྲོ་བར་མི་འགྱུར་པ་དང༌། ལེགས་པར་བྱ་བ་བྱེད་ཀྱི་ངན་པར་བྱ་བ་མི་བྱེད་པར་ཡོངས་སུ་བསྔོ་ཞིང༌། དེ་ལྟར་སེམས་ཅན་ཐམས་ཅད་ངན་སོང་དུ་སྐྱེས་པ་དེ་དག་ཐར་པར་བགྱི་བའི་སླད་དུ་དེ་བཞིན་གཤེགས་པ་དེ་དག་ལ་གསོལ་བ་གདབ་བོ། །བཤགས་པ་དང་མཐོལ་བས་སྡིག་པ་སྲབ་པར་གྱུར་ཅིག དེ་བཞིན་གཤེགས་པའི་མཚན་ཐོས་པར་གྱུར་ཅིགངན་འགྲོ་ཐམས་ཅད་ལས་ཡོངས་སུ་གྲོལ་བར་གྱུར་ཅིག ཇི་སྲིད་བླ་ན་མེད་པ་ཡང་དག་པའི་བྱང་ཆུབ་ཏུ་མངོན་པར་རྫོགས་པར་སངས་མ་རྒྱས་ཀྱི་བར་དུ་བདག་གི་སྤྱོད་པ་དང་མཐུན་པར་སྤྱོད་པར་གྱུར་ཅིག་ཅེས་དེ་ལྟར་ཡོངས་སུ་བསྔོ་བར་བྱའོ། །ཆོས་ཀྱི་རྣམ་གྲངས་འདི་ཡང་བྲིས་པ་དང༌། འདྲིར་བཅུག་པ་དང༌། བཅངས་པ་དང༌། བཀླག་པ་དང༌། མཆོད་པ་དེའི་ཕྱིར་སྔོན་གྱི་དེ་བཞིན་གཤེགས་པ་དེ་དག་གི་སྨོན་ལམ་གྱི་མཐུས་སེམས་ཅན་མནར་མེད་པར་འགྲོ་བ་དང༌། ངན་སོང་གསུམ་དུ་སྐྱེས་པ་དེ་དག་གི་རྣ་བར་མཚན་རྣམས་ཐོས་པར་འགྱུར་རོ། །ཆོས་ཀྱི་རྣམ་གྲངས་འདིའི་མཐུས་སྡིག་པ་ཐམས་ཅད་སྲབ་པར་འགྱུར་རོ། །དེ་བཞིན་གཤེགས་པ་དེ་དག་གི་གཟི་བརྗིད་ཀྱི་མཐུ་དང༌། ཆོས་ཀྱི་རྣམ་གྲངས་འདིའི་མཐུས་དགེ་བ་དང་མི་དགེ་བའི་ལས་རྗེས་སུ་དྲན་པར་གྱུར་ནས་ཕྱིས་སྡིག་པའི་ལས་བྱེད་པར་མི་འགྱུར་ཏེ་དེ་ནས་སྡུག་བསྔལ་དེ་དག་ལས་ཡོངས་སུ་གྲོལ་བར་འགྱུར་ཞིང་བདེ་འགྲོར་འགྲོ་བར་འགྱུར་རོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཀྱི་བར་དུ་སྤྱོད་པར་མཐུན་པར་འགྱུར་རོ། །དེ་ལྟ་བས་ན་ཆོས་ཀྱི་རྣམ་གྲངས་འདི་ནི་ཡོན་ཏན་མང་པོ་དང་ལྡན་ཞིང་ནོར་བུ་རིན་པོ་ཆེ་ཆེན་པོ་དང་འདྲ་སྟེ། ཡིད་བཞིན་གྱི་ནོར་བུ་རིན་པོ་ཆེ་བཞིན་དུ་བསམ་པ་ཐམས་ཅད་འགྲུབ་སྟེ། སྡིག་པ་ཐམས་ཅད་འཇོམས་པར་བྱེད། ངན་འགྲོའི་སྒོ་ཐམས་ཅད་གཅོད་པར་བྱེད། བདེ་འགྲོའི་སྒོ་དང་སངས་རྒྱས་ཀྱི་ཞིང་གི་སྒོ་རྣམས་ནི་འབྱེད་དོ༑ ༑རིགས་ཀྱི་བུ་དེ་ལྟར་ན་དེ་བཞིན་གཤེགས་པ་རྣམས་ཀྱི་ཐབས་ལ་མཁས་པ་དང༌། སྨོན་ལམ་དང༌། རྣམ་པར་འཕྲུལ་བ་དང༌། བྱིན་གྱིས་བརླབས་དང༌། ཏིང་ངེ་འཛིན་སྣ་ཚོགས་པས་མྱ་ངན་ལས་འདས་ནས་བསྐལ་པ་བརྒྱ་ལོན་པ་འཇིག་རྟེན་གྱི་ཁམས་སྣ་ཚོགས་ན་གནས་པ་དག་མཉན་ཅིང་མཆོད་པ་གཅིག་ནས་གཅིག་ཏུ་བརྒྱུད་པ་ཉིད་ཀྱིས་ངན་སོང་ཐམས་ཅད་ལས་ཡོངས་སུ་ཐར་ཏེ་བདེ་འགྲོར་བཀོད་པར་འགྱུར་ན། གང་འཆང་བ་དང༌། ཀློག་པ་དང༌། འདྲི་བ་དང༌། འདྲིར་འཇུག་པ་དང༌། གཞན་ལ་རྒྱ་ཆེར་ཡང་དག་པར་སྟོན་པ་ལྟ་སྨོས་ཀྱང་ཅི་དགོས་ཏེ། ཡོན་ཏན་དེ་དག་རིགས་ཀྱི་བུའམ་རིགས་ཀྱི་བུ་མོས་ཡོངས་སུ་བཟུང་བར་འགྱུར་ན༑ དེའི་བསོད་ནམས་མངོན་པར་འདུ་བྱ་བ་དང༌། དགེ་བའི་རྩ་བ་འདུ་བྱ་བའི་ཡོན་ཏན་དེ་ནི་དེ་བཞིན་གཤེགས་པ་མ་གཏོགས་པར་བརྗོད་པར་སླ་བ་མ་ཡིན་ནོ། །ཞེས་དང༌། ཞིང་སྟོང་བྱེ་བ་གཞན་དུ་གནས་པ་ཡི། །སངས་རྒྱས་མཁས་པ་མཐའ་ཡས་བྱེད་པ་དག །སེམས་ཅན་རྣམས་ཀྱི་ཕྱིར་ནི་དགོངས་མཛད་ཅིང༌། །ངན་འགྲོ་ལས་ནི་སེམས་ཅན་ཐར་པར་མཛད། །བསྟིར་མེད་ལས་ལ་གནས་ཤིང་སྦྱིན་བྱེད་དག །ལས་བྱས་ནས་ནི་ངན་འགྲོར་སོང་བ་རྣམས༑ ༑དེ་དག་ཐར་པ་བྱ་ཕྱིར་ཆོས་འདོད་པས། །དེ་བཞིན་གཤེགས་པ་འདི་དག་མཆོད་པར་བགྱི། །རི་མོར་མཆོད་རྟེན་རྣམ་པ་སྣ་ཚོགས་བྱོས། །གསེར་དང་དངུལ་དང་དེ་བཞིན་ལུགས་རྣམས་དང༌། །འཇིམ་པའི་སྐུ་གཟུགས་དག་ནི་བྱེད་བཅུག་ནས། །མཆོད་པ་སྣ་ཚོགས་ཀྱིས་ནི་མཆོད་པར་གྱིས། །མེ་ཏོག་དང་ནི་ཕྲེང་བ་བྱུག་པ་དང༌། །མར་མེ་སིལ་སྙན་དྲི་དང་སྤོས་ཀྱིས་མཆོད། །ཤེས་རབ་ཆེ་བས་བསྔོ་བ་དག་ཀྱང་གྱིས། །མདོ་སྡེ་བཤད་ཅིང་འདིར་ཡང་བཞུགས་པར་གྱིས། །དེ་བཞིན་གཤེགས་དང་མདོ་སྡེའི་གཟི་བརྗིད་ཀྱིས། །སྡིག་པའི་ལས་ལས་སེམས་ཅན་དེ་ཐར་གྱིས། །བླ་མེད་བྱང་ཆུབ་རེག་པར་འགྱུར་བར་དུ། །དག་པའི་གནས་སུ་སྐྱེ་བ་འཛིན་པར་འགྱུར། །སྔོན་གྱི་ལས་རྣམས་རྗེས་སུ་དྲན་འགྱུར་ཞིང༌། །དྲན་ནས་མཁས་པས་སྡིག་པ་བྱེད་མི་འགྱུར། །མི་ཡི་བྱང་ཆུབ་སེམས་དཔའ་མདོ་སྡེ་འདི། །བཤད་པ་དེས་ནི་བསོད་ནམས་མང་དུ་ཐོབ། །དེ་ནི་ལྷ་རྣམས་ཀུན་གྱི་སྲུང་བར་འགྱུར། །དེ་ཡི་ལུས་འདི་ལ་ནི་ནད་མི་འབྱུང༌། །དེ་ཡི་རྒྱལ་སྲིད་ཀུན་ལ་གནོད་མི་འགྱུར། །ཁྱིམ་དང་གྲོང་དང་གྲོང་ཁྱེར་ཞི་བར་འགྱུར། །གང་ཞིག་མདོ་སྡེ་འདི་ནི་རྟག་འཛིན་པ། །སངས་རྒྱས་རྣམས་ཀྱི་མཛོད་ནི་རྟག་འཛིན་འགྱུར། །གང་ཞིག་མཆོད་ཅིང་རྗེད་དང་འདྲིར་འཇུག་དང༌༑ ༑ལས་གཞན་མེད་པར་ཉན་དུ་འཇུག་པ་ནི། །དེས་ནི་སངས་རྒྱས་ཡང་དག་མཆོད་པར་འགྱུར། །དེས་ནི་མྱུར་དུ་བྱང་ཆུབ་མཆོག་རྟོགས་འགྱུར། །ཞེས་རྒྱ་ཆེར་གསུངས་པ་དང༌།འཕགས་པ་དེ་བཞིན་གཤེགས་པའི་གཟུགས་བརྙན་བཞག་པའི་ཕན་ཡོན་བསྟན་པ་ལས།བཅོམ་ལྡན་འདས་ལ་དགེ་སློང་རྣམས་ཀྱིས། དེ་བཞིན་གཤེགས་པའི་གཟུགས་བརྙན་བགྱིད་པའི་གང་ཟག་སྦྱིན་པ་པོ་ལ་ཕན་ཡོན་ཇི་ཙམ་ཞིག་མཆིས་ཞེས་གསོལ་པ་ན། བཀའ་སྩལ་པ། དགེ་སློང་དག་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་བསྟན་པར་བྱའོ། །དགེ་སློང་དག་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོ་ལ་ཕན་ཡོན་འདི་ལྔ་ཡོད་དེ། ལྔ་གང་ཞེ་ན། གཞལ་མེད་ཁང་ཆེན་པོར་གནས་པ་དང༌། བོང་སྟེ་བཟང་པོར་གྲགས་པ་དང་སྤྲོ་བ་མང་བ་དང༌། ཚེ་རིང་བ་དང༌། གྲགས་པ་དང་ལྡན་པ་དང༌། བདེ་བ་མང་བ་སྟེ་འདི་ནི། དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་དང་པོ་ཡིན་ནོ། །གཞན་ཡང་ཕྱུག་པོ་དང༌། ནོར་མང་བ་དང༌། ལོངས་སྤྱོད་ཆེ་བ་དང༌། ནོར་རྫས་དང་ཡོ་བྱད་མང་བ་དང༌། བདག་དབང་བ་ལ་བདག་གིར་བྱ་བ་མང་བ་དང༌། ནོར་དང་འབྲུ་དང་དབྱིག་དང་གསེར་དང་མཛོད་དང་བང་བའི་ཚོགས་མང་བ་དང༌།རྟ་དང་གླང་པོ་ཆེ་དང་བ་ལང་དང་ལུག་དང༌། བྲན་ཕོ་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་མང་བ་དང༌། བློན་པོ་དང་མཛའ་བཤེས་དང༌། གཉེན་དང་སྣག་གི་གཉེན་མཚམས་མང་པོ་འགྱུར་ཏེ། འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་གཉིས་པའོ། །གཞན་ཡང་གཟུགས་བཟང་པོ་དང་ལྟ་ན་སྡུག་པ་དང་མཛེས་པ་དང་མདངས་གསེར་ལྟར་བཟང་བ་དང༌། མགོ་གདུགས་ལྟར་ཟླུམ་པ་དང༌། ལག་པ་རིང་བ་དང༌། དཔྲལ་བ་དབྱེས་ཆེ་བ་དང༌། སྨིན་མཚམས་བར་མ་ཆད་པ་དང༌།ཡན་ལག་དང་ཉིང་ལག་ཐམས་ཅད་དང་ལྡན་པ་དང་རྒྱན་ཐམས་ཅད་ཀྱིས་བརྒྱན་པར་འགྱུར་ཏེ༑ འདི་དག་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་གསུམ་པའོ། །གཞན་ཡང་འཁོར་ལོས་སྒྱུར་བའི་རྒྱལ་པོ་འཁོར་བཟང་པོ་རིན་པོ་ཆེ་སྣ་བདུན་དང་ལྡན་པ་དང་བུ་སྟོང་གིས་བསྐོར་བར་འགྱུར་ཏེ། དེའི་བུའམ་ཆུང་མའམ་བྲན་ནམ་ཉེ་བར་འཚོ་བ་གང་ཡིན་པ་དེ་དག་ཐམས་ཅད་དེ་ལ་གུས་པར་ཉན་པ་དང་བཀའ་ཉན་པར་བྱེད་དེ། འདི་ནི་དེ་བཞིན་གཤེགས་པའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་བཞི་པ་ཡིན་ནོ། །གཞན་ཡང་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། དེར་སྐྱེས་ནས་ལྷའི་རྒྱལ་པོ་ཁྱད་པར་ཅན་ལྷ་དང༌། ལྷའི་བུ་དང༌། ལྷའི་བུ་མོ་རྣམས་ཀྱི་རྟེན་དུ་འགྱུར་ལ། གནས་བཅུ་པོ་ལྷའི་ཚེ་དང༌། མདོག་དང༌། སྟོབས་དང༌། བདེ་བ་དང༌། དབང་ཕྱུག་རྣམས་ལ་དབང་བྱེད་པ་དང༌༑ ལྷའི་གཟུགས་དང༌། སྒྲ་དང་དྲི་དང་རོ་དང༌། རེག་བྱ་རྣམས་ཀྱིས་དགའ་བར་བྱེད་དོ། །དགེ་སློང་དག་འདི་ནི་དེ་བཞིན་གཤེགས་བའི་གཟུགས་བརྙན་བྱེད་པའི་གང་ཟག་སྦྱིན་པ་པོའི་ཕན་ཡོན་ལྔ་པ་ཡིན་ནོ། །ཞེས་བཀའ་སྩལ་པས། དགེ་སློང་དག་གིས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །གཞན་ཡང་འཕགས་པ་རྨད་དུ་བྱུང་བ་ཞེས་བྱ་བའི་ཆོས་ཀྱི་རྣམ་གྲངས་ལས། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ།ཀུན་དགའ་བོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཡོད་དེ། དེ་རིགས་ཀྱི་བུའམ་རིགས་ཀྱི་བུ་མོ་དད་པ་ཅན་གང་ལ་ལ་ཞིག་གིས་རིན་པོ་ཆེ་སྣ་བདུན་གྱི་རང་བཞིན་དུ་བྱས་ཏེ༑ རྒྱུན་དུ་ཞུགས་པ་རྣམས་དང༌། ལན་གཅིག་ཕྱིར་འོང་བ་རྣམས་དང༌། ཕྱིར་མི་འོང་བ་རྣམས་དང༌། དགྲ་བཅོམ་པ་རྣམས་དང༌། རང་སངས་རྒྱས་རྣམས། ཕྱོགས་བཞིའི་དགེ་སློང་གི་དགེ་འདུན་ལ་ཕུལ་བ་བས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་འདས་པའི་མཆོད་རྟེན་འཇིམ་པ་ལས་སྐྱུ་རུ་རའི་འབྲས་བུ་ཙམ་བྱས་ལ་ཁབ་ཙམ་གྱི་སྲོག་ཤིང་བཅུག་སྟེ་རྒྱ་ཤུག་གི་ལོ་མ་ཙམ་གྱིས་གདུགས་བྱས་ནས། ནས་ཀྱི་འབྲུ་ཙམ་གྱི་སྐུ་གཟུགས་བྱས་ལ་ཡུངས་འབྲུ་ཙམ་གྱི་རིང་བསྲེལ་བཅུག་ན་དེ་ནི་དེ་བས་ཆེས་བསོད་ནམས་ཆེའོ། །ཞེས་ང་སྨྲའོ། །དེ་ཅིའི་ཕྱིར་ཞེ་ན། ཀུན་དགའ་བོ་དེ་བཞིན་གཤེགས་པ་ནི་ཡེ་ཤེས་དཔག་ཏུ་མེད་པ། ཚུལ་ཁྲིམས་ཀྱིས་དཔག་ཏུ་མེད་པ།བཟོད་པས་དཔག་ཏུ་མེད་པ། བརྩོན་འགྲུས་ཀྱིས་དཔག་ཏུ་མེད་པ། བསམ་གཏན་གྱིས་དཔག་ཏུ་མེད་པ། ཤེས་རབ་ཀྱིས་དཔག་ཏུ་མེད་པ། བྱམས་པས་དཔག་ཏུ་མེད་པ། སྙིང་རྗེས་དཔག་ཏུ་མེད་པ། དགའ་བས་དཔག་ཏུ་མེད་པ། བཏང་སྙོམས་གྱིས་དཔག་ཏུ་མེད་པ༑ སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། སྟོབས་བཅུ་དང༌། མི་འཇིགས་པ་བཞི་དང༌། སངས་རྒྱས་ཀྱི་ཆོས་དྲན་པ་ཉེ་བར་བཞག་པ། མ་འདྲེས་པ་གསུམ་དང༌། སྙིང་རྗེ་ཆེན་པོས་དཔག་ཏུ་མེད་པ་སྟེ། ཀུན་དགའ་བོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི། ཡོན་ཏན་དཔག་ཏུ་མེད་པ་དང་ལྡན་པའི་ཕྱིར་རོ། །ཞེས་གསུངས། འཕགས་པ་སྤྱན་རས་གཟིགས་ཀྱི་མདོ་ལས། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་རྣམ་པར་དག་པ་ལ་བཀའ་སྩལ་པ། བློ་གྲོས་རྣམ་པར་དག་པ་སངས་རྒྱས་ཀྱི་ཆོས་རྣམས་དང་རྣམ་པ་ཐམས་ཅད་མཁྱེན་པའི་ཡེ་ཤེས་ཡོངས་སུ་དག་པས་དེ་བཞིན་གཤེགས་པ་ཡོངས་སུ་དག་གོ །དེ་ལྟར་དེ་བཞིན་གཤེགས་པ་ཡོངས་སུ་དག་པ་ལ་སུ་ཞིག་མེ་ཏོག་དང་ཕྲེང་བ་དང་སྤོས་དང་གདུགས་དང་རྒྱལ་མཚན་དང་བ་དན་དང་རོལ་མོ་དང་བྱུག་པ་རྣམས་ཀྱིས་བསྟི་སྟང་བྱེད་པ་དེའི་བསོད་ནམས་ཀྱི་ཕུང་པོའི་མཐའ་རྟོགས་པར་མི་ནུས་ཏེ། དེའི་མཐར་ནི་ཐེག་པ་གསུམ་པོ་ལས་ཐེག་པ་གང་ཡང་རུང་བས་མྱ་ངན་ལས་འདས་པའི་མཐར་ཐུག་པ་མ་གཏོགས་པས་བསོད་ནམས་ཀྱི་ཕུང་པོ་དེ་ཕྱི་མའི་མཐར་ཟད་པར་མི་ནུས་སོ། །དེ་ཅིའི་ཕྱིར་ཞེ་ན། བློ་གྲོས་རྣམ་པར་དག་པ་ཇི་ལྟར་དེ་བཞིན་གཤེགས་པ་སངས་རྒྱས་ཀྱི་ཆོས་ཐམས་ཅད་ཀྱིས་ཚད་མེད་པ་དེ་བཞིན་དུ་དེ་བཞིན་གཤེགས་པ་ལ་ཡོན་ཕུལ་བ་ཡང་ཚད་མེད་དོ། །མཐའ་ཡས་སོ། །བསམ་གྱིས་མི་ཁྱབ་བོ། །མཚུངས་པ་མེད་དོ། །དཔག་ཏུ་མེད་དོ། །གྲངས་མེད་དོ། །དཔག་གིས་མི་ལང་ངོ༌། །བརྗོད་དུ་མེད་དོ། །བློ་གྲོས་རྣམ་པར་དག་པ་སུ་ཞིག་དེ་བཞིན་གཤེགས་པ་ད་ལྟར་བཞུགས་ཏེ། འཚོ་ཞིང་གཞེས་པ་ལ་བསྟི་སྟང་བྱེད་པ་དང༌། བླ་མར་བྱེད་པ་དང༌། རི་མོར་བྱེད་པ་དང༌། མཆོད་པ་དང་རྗེད་པ་དང༌།ཕྱི་མའི་ཚེ་ཕྱི་མའི་དུས་ལྔ་བརྒྱ་ཐ་མ་ལ་སུ་ཞིག་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་ཡུངས་འབྲུ་ཙམ་ལ་བསྟི་སྟང་བྱེད་པ་དང༌། བླ་མར་བྱེད་པ་དང༌།རི་མོར་བྱེད་པ་དང༌། མཆོད་པ་དང༌། རྗེད་པ་དང༌། ཡང་དག་པར་སེམས་ཉེ་བར་བཞག་སྟེ།བྱང་ཆུབ་ཏུ་གཞོལ་བའི་སེམས་བསྐྱེད་པས་ཕྱག་འཚལ་བ་དང༌། ཕྱག་བྱེད་པ་དང༌། བསྟི་སྟང་བྱེད་པ་དང༌། བླ་མར་བྱེད་པ་དང༌། མཆོད་པ་དང༌། རྗེད་པ་དང༌། གསོལ་པ་དང༌།བསྔགས་པ་དང༌། སྐོར་བ་བྱེད་པ་དེས། ཕན་ཡོན་ལྔ་ཡོངས་སུ་གཟུང་བར་འགྱུར་ཏེ།དྲན་པ་དང་ལྡན་པར་འགྱུར་བ་དང༌། རྟོགས་པ་དང་ལྡན་པར་འགྱུར་བ་དང༌། ངོ་ཚ་ཤེས་ཤིང་ཁྲེལ་ཡོད་པ་དང་ལྡན་པར་འགྱུར་བ་དང༌། མྱུར་དུ་སངས་རྒྱས་བཅོམ་ལྡན་འདས་མཐོང་བར་འགྱུར་བ་དང༌། མཐོང་ནས་ཀྱང་དད་པ་སྐྱེད་པར་འགྱུར་བ་སྟེ་ཕན་ཡོན་ལྔ་པོ་དག་ཡོངས་སུ་གཟུང་བར་འགྱུར་རོ། །དེ་ཆོས་བཞི་དང་ལྡན་པར་འགྱུར་ཏེ། བཞི་གང་ཞེ་ན།དེ་བཞིན་གཤེགས་པའི་བསྟན་པ་འཛིན་པ་དང༌། དེ་ཡང་ཇི་སྐད་བསྟན་པ་བཞིན་དུ་བསྒྲུབས་པ་དང༌། བསྒྲུབས་ནས་ཀྱང་སངས་རྒྱས་བཅོམ་ལྡན་འདས་རྣམས་དང་ཉེ་བར་འགྱུར་བ་དང༌༑ མྱུར་དུ་སངས་རྒྱས་ཀྱི་ཞིང་དག་པར་སྐྱེ་བར་འགྱུར་བ་སྟེ། ཆོས་བཞི་པོ་དེ་དག་གོ །བློ་གྲོས་རྣམ་པར་དག་པ་བྱང་ཆུབ་སེམས་དཔའ་ཆོས་བཞི་དང་ལྡན་ན་བདུད་དམ་བདུད་ཀྱི་རིས་ཀྱི་ལྷའི་བུ་རྣམས་ཀྱིས་མི་བརྫི་བར་འགྱུར་ཏེ། བཞི་གང་ཞེ་ན། རིགས་མཐོ་ཞིང་ཆེ་བ་དང༌༑ བཙས་མ་ཐག་ཏུ་སངས་རྒྱས་བཅོམ་ལྡན་འདས་རྣམས་ཡིད་ལ་བྱེད་པ་དང༌། ཕྱི་མའི་དུས་ན་དམ་པའི་ཆོས་འཛིན་པ་དང༌། རྟག་ཏུ་དེ་བཞིན་གཤེགས་པ་རྣམས་ཀྱིས་བྱིན་གྱིས་བརླབ་པར་འགྱུར་བ་སྟེ་ཆོས་བཞི་པོ་དེ་དག་དང་ལྡན་ན་བདུད་དམ་བདུད་ཀྱི་རིས་ཀྱི་ལྷའི་བུ་རྣམས་ཀྱིས་མི་བརྫི་བར་འགྱུར་རོ། །ཞེས་སོགས་སྐུ་གཟུགས་དང་མཆོད་རྟེན་ལ་སོགས་པ་བཞེངས་པ་དང་ཕྱག་དང་མཆོད་པའི་རིགས་རྣམས་དང༌། དམ་པའི་ཆོས་འཛིན་པ་སོགས་ཀྱི་ཕན་ཡོན་གྱི་བསྔགས་པ་རྒྱ་ཆེར་གསུངས་པས་མདོ་དེ་ཉིད་དུ་བལྟ་བར་བྱ་ཞིང༌། གཞན་ཡང་མཆོད་རྟེན་བསྐོར་པའི་ཚིགས་བཅད་དང༌། གསལ་རྒྱལ་གྱི་ཚིགས་སུ་བཅད་པ་སོགས་ལས་ཀྱང་རྒྱ་ཆེར་བསྟན་ཅིང་ཅུང་ཟད་ཙམ་ནི་ཡིད་ཆེས་ལུང་གི་ཉི་མར་བྲིས་ཟིན་པས་འདིར་མ་སྨོས་སོ།། །།
༈ གཞན་ཡང་འཕགས་པ་སྦྱིན་པའི་ཕ་རོལ་དུ་ཕྱིན་པ་ཞེས་བྱ་བའི་ཐེག་པ་ཆེན་པོའི་མདོ་ལས། བྱང་ཆུབ་སེམས་དཔའ་སེམས་དཔའ་་ཆེན་པོ་མི་ཡི་དབང་པོ་གཙུག་གི་ནོར་བུས་གསོལ་པ། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་དང་སེམས་བསྐྱེད་པས་གང་ལ་མངོན་པར་བརྩོན་པར་བགྱི་ལགས། བཀའ་སྩལ་པ། རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་དང་པོ་སེམས་བསྐྱེད་པས་དགེ་བ་བཅུའི་ལས་ཀྱི་ལམ་དག་ལ་མངོན་པར་བརྩོན་པར་བྱའོ། །དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དགེ་བ་བཅུའི་ལས་ཀྱི་ལམ་དག་ལ་ཇི་ལྟར་མངོན་པར་བརྩོན་པར་བྱེད་ཅེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྲོག་གཅོད་པ་སྤོང་བ་ནས། ལོག་པར་ལྟ་བའི་བར་དག་སྤངས་པ་ཡིན་ནོ། །དེ་ལ་སྲོག་གཅོད་པ་སྤངས་པ་ནི་འདི་སྙམ་དུ་སེམས་ཏེ། སྲོག་ཅེས་བྱ་བ་ནི་ཐ་ན་སྲོག་ཆགས་གྲོགས་སྦུར་ཡན་ཆད་ལ་ཡང་སྡུག་ཅིང་ཕངས་ལ་དགའ་ཞིང་ཡིད་དུ་འོང་བ་ཡིན་ཏེ། བདག་ལ་ཡང་སྲོག་འདི་སྡུག་ཅིང་ཕངས་ལ་དགའ་ཞིང་ཡིད་དུ་འོང་བ་ཡིན་གྱི་སུ་ཡང་བདག་གསོད་པའམ། གསོད་དུ་འཇུག་པའམ། བསད་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལ་ཡང་གསད་པར་མི་བྱ། གསོད་དུ་གཞུག་པར་མི་བྱ༑ བསད་པ་ལ་རྗེས་སུ་ཡི་རང་བར་མི་བྱའོ་སྙམ་མོ། །དེ་ལྟ་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྲོག་གཅོད་སྤངས་པ་ཡིན་ནོ། །མངལ་ན་གནས་པ་ཡན་ཆད་ཀྱང༌། །ཀུན་ལ་སྲོག་ནི་སྡུག་པའི་ཕྱིར། །བདག་གི་སྲོག་ཕངས་གང་ཡིན་པ། །དེ་ནི་སྲོག་ཆགས་གསོད་མི་བྱེད༑ ༑དེ་བཞིན་དུ་མ་བྱིན་པ་ལེན་པ་སྤངས་པ་ནི། ནོར་ཞེས་བྱ་བ་ནི་ཐ་ན་རིགས་ངན་དང་གཡུང་པོ་ཡན་ཆད་ལའང་སྡུག་ཅིང་ཕངས་པ་ཡིན་པས། སུ་ཡང་བདག་ལ་འཕྲོག་པ་དང༌།འཕྲོག་ཏུ་འཇུག་པ་དང༌། ཕྲོགས་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་འཕྲོག་པར་མི་བྱ། འཕྲོག་ཏུ་གཞུག་པར་མི་བྱ། ཕྲོགས་པ་ལ་རྗེས་སུ་ཡི་རང་བར་མི་བྱའོ་སྙམ་པའོ། །ཤིང་དང་བོང་བ་ཡན་ཆད་ལ། །གཞན་གྱིས་བོར་བར་གྱུར་པ་ཡང༌། །གང་ལ་ཕ་ཡི་ནོར་སྡུག་པ། །དེ་ནི་ནོར་ལ་འཕྲོག་མི་བྱེད། །འདོད་པས་ལོག་པར་གཡེམ་པ་སྤངས་པ་ནི། ཆུང་མ་ཞེས་བྱ་བ་ནི་ཐ་ན་དུད་འགྲོའི་སྐྱེ་གནས་སུ་གྱུར་པ་རྣམས་ལ་ཡང་སྡུག་ཅིང་ཕངས་པ་ཡིན་ཏེ་སུ་ཡང་བདག་ལ་འཕྲོག་པའམ་འཕྲོག་ཏུ་འཇུག་པའམ། ཕྲོགས་པ་ལ་རྗེས་སུ་ཡི་རང་བའམ། ནན་གྱིས་མནན་ཏེ་དགའ་མགུར་ཡོངས་སུ་ལོངས་སྤྱོད་པར་མ་གྱུར་ཅིགབདག་གིས་ཀྱང་སུ་ལ་ཡང་དབྲོག་པར་མི་བྱ་བ་ནས། དགའ་མགུར་ལོངས་སྤྱོད་པར་མི་བྱའོ་སྙམ་པའོ། །བྲན་མོར་གྱུར་པ་ཡན་ཆད་ཀྱང༌། །གཞན་གྱི་བཞག་པར་གྱུར་པ་ལ། །གང་ལ་རང་གི་ཆུང་མ་སྡུག །དེ་ནི་ཆུང་མ་འཕྲོག་མི་བྱེད། །བརྫུན་དུ་སྨྲ་བ་སྤངས་པ་ནི། །བདེན་པ་ཞེས་བྱ་བ་དེ་ནི་ཐ་ན་གནོད་སྦྱིན་དང་འབྱུང་པོ་དང་ཤ་ཟ་རྣམས་ལའང་སྡུག་ཅིང་ཕངས་ལ་དགའ་ཞིང་ཡིད་དུ་འོང་བ་ཡིན་ཏེ། བདག་ལའང་སྡུག་ཅིང་ཕངས་པས་བདག་ལ་རྫུན་སྨྲ་བས་སུན་འབྱིན་པའམ། སུན་འབྱིན་དུ་འཇུག་པའམ། སུན་ཕྱུང་བ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་བརྫུན་དུ་སྨྲ་བས་སུན་དབྱུང་བར་མི་བྱ་བ་ནས། རྗེས་སུ་ཡི་རང་བར་མི་བྱའོ་སྙམ་པའོ། །གནོད་སྦྱིན་འབྱུང་པོ་ཡན་ཆད་ཀྱང༌། །གང་ལ་བདེན་པར་སྨྲ་བ་སྡུག །ཤེས་རབ་ཅན་དེ་བརྫུན་ཚིག་གིས། །ལུས་ཅན་ཀུན་ལ་སུན་མི་འབྱིན༑ ༑ཕྲ་མའི་ཚིག་སྤངས་པ་ནི། ཕྲ་མ་ནི་ཐ་ན་གང་ཟག་ཕྲ་མ་ཅན་རྣམས་ལའང་ཡིད་མི་སྡུག་ཅིང་མི་འདོད་ལ་མི་དགའ་ཞིང་ཡིད་དུ་མི་འོང་བ་ཡིན་ཏེ་བདག་ལའང་ཡིད་དུ་མི་འོང་བ་ཡིན་གྱིས། སུ་ཡང་བདག་ལ་ཕྲ་མ་ཟེར་བས་གླེང་བའམ། གླེང་དུ་འཇུག་པའམ། གླེང་བ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་ཕྲ་མ་ཟེར་བས་གླེང་བར་མི་བྱ་བ་ནས། ཡི་རང་བར་མི་བྱའོ་སྙམ་པའོ། །ངག་རྩུབ་མོ་སྨྲ་བ་སྤངས་པ་ནི། ངག་རྩུབ་པོ་ཞེས་བྱ་བ་འདི་ནི་ཐ་ན་གང་ཟག་ངག་རྩུབ་པོ་དང་ལྡན་པ་རྣམས་ལ་ཡང་མི་སྡུག་ཅིང་ཡིད་དུ་མི་འོང་བ་ཡིན་ཏེ། བདག་ལའང་ཡིད་དུ་མི་འོང་བ་ཡིན་གྱིས། སུ་ཡང་བདག་ལ་ངག་རྩུབ་པོ་སྨྲ་བ་དང༌། གཏུམ་པོའི་ཚིག་དང༌། བརླང་པོའི་ཚིག་དང༌། མི་བདེན་པའི་ཚིག་གིས་ཐོ་འཚམ་པའམ། ཐོ་འཚམ་དུ་འཇུག་པའམ། ཐོ་འཚམ་པ་ལ་རྗེས་སུ་ཡི་རང་བར་མ་གྱུར་ཅིགབདག་གི་ཀྱང་སུ་ལ་ཡང་ངག་རྩུབ་པོ་སྨྲ་བ་ནས། ཡི་རང་བར་མི་བྱའོ་སྙམ་པའོ། །གང་དག་སུ་ཡང་རུང་བ་ལ། །ཕྲ་མ་ངག་རྩུབ་མི་སྡུག་པ། །དེ་ནི་ཕྲ་མ་མི་ཟེར་ཏེ། །རྩུབ་པའི་ཚིག་ཀྱང་སྲུང་བར་བྱེད། །ཚིག་ཀྱལ་པ་སྤངས་པ་ནི། ཚིག་ཀྱལ་པ་ཞེས་བྱ་བ་ནི་ཐ་ན་གང་ཟག་ཚིག་ཀྱལ་པ་ཅན་དག་ལ་ཡང་མི་སྡུག་ཅིང་ཡིད་དུ་མི་འོང་བ་ཡིན་ཏེ། བདག་ལའང་ཡིད་དུ་མི་འོང་བས། སུ་ཡང་བདག་ལ་ཚིག་ཀྱལ་པ་སྨྲས་པས་དྲན་པར་བྱེད་པའམ། དྲན་པར་བྱེད་དུ་འཇུག་པའམ། དྲན་པར་བྱས་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལ་ཡང་ཚིག་ཀྱལ་པ་སྨྲ་བས་དྲན་པར་མི་བྱ་བ་ནས། ཡི་རང་བར་མི་བྱ་སྙམ་པའོ། །བརྣབ་སེམས་སྤངས་པ་ནི། བརྣབ་སེམས་ནི་ཐ་ན་གང་ཟག་བརྣབ་སེམས་ཅན་རྣམས་ལ་ཡང་མི་སྡུག་ཅིང་ཡིད་དུ་མི་འོང་བ་ཡིན་ཏེ། བདག་ལ་ཡང་མི་འདོད་པས་སུ་ཡང་བདག་ལ་བརྣབ་སེམས་ཀྱི་ཚིག་གིས་བརྗོད་པའམ། རྗོད་དུ་འཇུག་པའམ། བརྗོད་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་བརྣབ་སེམས་ཀྱི་ཚིག་བརྗོད་པར་མི་བྱ་བ་ནས། ཡི་རང་བ་མི་བྱའོ་སྙམ་པ་སྟེ། ཀྱལ་པའི་ཚིག་དང་བརྣབ་སེམས་གཉིས། །གང་ཞིག་བདག་ཉིད་མི་འདོད་པ། །དེ་ནི་ཀྱལ་པའི་ཚིག་མི་སྨྲ། །བརྣབ་སེམས་ཀྱང་ནི་སྲུང་བར་བྱེད༑ ༑གནོད་སེམས་སྤངས་པ་ནི། གནོད་སེམས་ནི་ཐ་ན་གང་ཟག་གནོད་སེམས་སུ་གྱུར་པའི་སེམས་དང་ལྡན་པ་རྣམས་ལའང་མི་སྡུག་ཅིང་མི་འདོད་ལ་ཡིད་དུ་མི་འོང་བ་ཡིན་ཏེ། བདག་ལའང་མི་འདོད་ཅིང་ཡིད་དུ་མི་འོང་བས། སུ་ཡང་བདག་ལ་གནོད་སེམས་ཀྱི་ཚིག་གིས་འཆད་པའམ༑ འཆད་དུ་འཇུག་པའམ། བཤད་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་གནོད་སེམས་ཀྱི་ཚིག་གིས་བཤད་པར་མི་བྱ་བ་ནས་རྗེས་སུ་ཡི་རང་བར་མི་བྱའོ་སྙམ་པའོ། །ལོག་པར་ལྟ་བ་སྤངས་པ་ནི། བྱང་ཆུབ་སེམས་དཔའ་འདི་སྙམ་དུ་སེམས་ཏེ༑ ལོག་པར་ལྟ་བ་ཞེས་བྱ་བ་ནི་ཐ་ན་གང་ཟག་ལོག་པར་ཞུགས་པ་རྣམས་ལ་ཡང་མི་སྡུག་ཅིང༌༑ མི་འདོད་ལ་མི་དགའ་ཞིང་ཡིད་དུ་མི་འོང་བ་ཡིན་ཏེ། བདག་ལ་ཡང་ལོག་ལྟ་འདི་མི་སྡུག་ཅིང་མི་འདོད་ལ་མི་དགའ་ཞིང་ཡིད་དུ་མི་འོང་བ་ཡིན་གྱིས། སུ་ཡང་བདག་ལ་ལོག་པར་ལྟ་བའི་ཚིག་གིས་སྟོན་པའམ། སྟོན་དུ་འཇུག་པའམ། བསྟན་པ་ལ་རྗེས་སུ་ཡི་རང་བར་མ་གྱུར་ཅིགབདག་གིས་ཀྱང་སུ་ལའང་ལོག་པར་ལྟ་བའི་ཚིག་གིས་བསྟན་པར་མི་བྱ། སྟོན་དུ་གཞུག་པར་མི་བྱ། བསྟན་པ་ལ་རྗེས་སུ་ཡི་རང་བར་མི་བྱའོ་སྙམ་མོ། །དེ་ལྟ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ལོག་པར་ལྟ་བ་སྤངས་པ་ཡིན་ནོ། །གནོད་སེམས་ལོག་པར་ལྟ་བ་གཉིས། །ཡོང་གིས་མི་འདོད་གང་ཡིན་པ། །དེ་ནི་གནོད་སེམས་མི་བྱེད་དེ། །གང་ལའང་ལོག་པར་མི་འཇུག་{འདུག}གོ །རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ནི་དགེ་བ་བཅུའི་ལས་ཀྱིས་ལམ་འདི་དག་ཏུ་བརྩོན་པར་བྱེད་དོ། །རིགས་ཀྱི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་དང་པོ་སེམས་བསྐྱེད་པས་ནི་ཕ་རོལ་ཏུ་ཕྱིན་པ་བཅུ་ལ་མངོན་པར་བརྩོན་པར་བྱའོ། །བཅུ་གང་ཞེ་ན་འདི་ལྟ་སྟེ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། ཐབས་དང༌། སྨོན་ལམ་དང༌། སྟོབས་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའོ། །དེ་ལ་ཇི་ལྟར་བརྩོན་པར་བྱེད་ཅེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་ནི་སྦྱིན་པ་སྦྱིན་པར་བྱེད། ཚུལ་ཁྲིམས་སྲུང་བར་བྱེད། བཟོད་པ་སྒོམ་པར་བྱེད། བརྩོན་འགྲུས་རྩོམ་པར་བྱེད། བསམ་གཏན་ལ་བསམ་གཏན་དུ་བྱེད། ཤེས་རབ་འབར་བར་བྱེད། ཐབས་ལ་མཁས་པར་བྱེད། སྨོན་ལམ་འདེབས་པར་བྱེད། སྟོབས་ལ་འཇུག་པར་བྱེད། ཡེ་ཤེས་ལ་འཇུག་པར་བྱེད་དོ། །དེ་ལ་སྦྱིན་པའི་ཕ་རོལ་དུ་ཕྱིན་པ་ལ་ཇི་ལྟར་བརྩོན་པར་བྱེད་ཅེ་ན། བྱང་ཆུབ་སེམས་དཔའ་ཆེན་པོ་ནི། ཟས་དང༌། སྐོམ་དང༌། བཞོན་པ་དང༌། གོས་དང༌། རྒྱན་སོགས་ནས་རྐང་སྦྱིན་པའི་བར་ལ་མངོན་པར་བརྩོན་པར་བྱེད་དོ། །དེ་ལ་ཟས་སྦྱིན་པས་ནི། ཚེ་དང༌༑ ཁ་དོག་དང༌། སྟོབས་དང༌། བདེ་བ་སྦྱིན་པར་འགྱུར་ཏེ། ཁ་ཟས་སྦྱིན་པ་བྱིན་ན་ནི། །དེས་ན་ཚེ་དང་ཁ་དོག་དང༌། །སྟོབས་དང་བདེ་བ་ལྔ་པ་སྤོབས། །ཤེས་རབ་ཅན་གྱིས་བྱིན་པ་ཡིན༑ ༑ཁ་ཟས་བྱིན་པས་དགའ་བ་དང༌། །ཚེ་རིང་སྟོབས་ལྡན་བདེ་སྐྱིད་འགྱུར། །སྐྱིད་ཅིང་བརྟེན་པ་དེ་དག་ནི། །ཐོགས་མེད་སྤོབས་དང་ལྡན་པར་འགྱུར། །ཕྱུག་ཅིང་ནོར་མང་དཔལ་དང་ལྡན། །མི་ནི་དེས་ཤིང་བློ་ལྡན་ལ། །བསོད་ནམས་ལྡན་ཞིང་མཁས་ལ་ཞི། །ཁ་ཟས་བྱིན་པས་དེ་ལྟར་འགྱུར། །བྱང་ཆུབ་སེམས་དཔའ་སྐོམ་སྦྱིན་པ་ན། སངས་རྒྱས་ཀྱིས་བསྔགས་པའི་སྨོན་ལམ་བཞིན་དུ་སྐོམ་གྱིས་སྦྱིན་པ་འདིས་ནི། བདག་སེམས་ཅན་ཐམས་ཅད་ཀྱི་ཉོན་མོངས་པ་སྲིད་པའི་རྒྱ་མཚོ་ཐམས་ཅད་སྐེམ་པར་བྱེད་པར་གྱུར་ཅིགརྣམ་པར་གྲོལ་བའི་རོའི་སྐོམ་གྱིས་ཀྱང་ཚིམ་པར་བྱེད་པར་གྱུར་ཅིགཅེས་སྨོན་ལམ་འདེབས་པར་བྱ་ཞིང༌། རྒ་ཤིའི་ཆུ་སྲིན་གྱིས་དཀྲུགས་པའི། །ཉོན་མོངས་སྲེད་པའི་མཚོ་སྐེམ་ནས། །རྣམ་གྲོལ་རོ་ཡི་སྐོམ་གྱིས་ནི། །མི་རྣམས་བདག་གིས་ཚིམ་པར་བྱ། །སྐོམ་བྱིན་པ་ནི་མཁས་པ་དེ། །ཀུན་ཏུ་འབར་ཞིང་རབ་འབར་བའི། །ཡི་དྭགས་ཉམས་པར་མི་སྐྱེ་ཞིང༌། །སྐོམ་པའི་གནོད་པ་འབྱུང་མི་འགྱུར། །དེ་བཞིན་དུ་ཤིང་རྟའམ་ཁྱོགས་སམ་རྟའམ་གླང་པོ་ཆེ་སོགས་བཞོན་པ་དང༌། ལྷམ་སྦྱིན་པར་བྱེད་ན། བཞོན་པ་སྦྱིན་པ་འདིས་བདག་སེམས་ཅན་ཐམས་ཅད་ཀྱི་བདེ་བ་དང༌༑ རྫུ་འཕྲུལ་གྱི་གཞི་སྡུད་པར་གྱུར་ཅིགཅེས་དང༌། བཞོན་པ་ཤིང་རྟ་བྱིན་པ་ཡིས། །རྟག་ཏུ་སེམས་ཅན་ཐམས་ཅད་ཀྱིས། །ཐེག་པ་ཆེན་པོ་ཐོབ་གྱུར་ཅིག །རྫུ་འཕྲུལ་རྐང་པ་ཐོབ་པར་ཤོག །བཞོན་པ་བྱིན་པས་དྲང་སྲོང་ཆེ། །སངས་རྒྱས་ཞིང་ནས་ཞིང་དག་ཏུ། །བློ་ལྡན་བྱ་ཡི་ཤུགས་འདྲ་བར། །རྫུ་འཕྲུལ་གྱིས་ནི་མཁའ་ལ་འགྲོ། །ཞེས་དང༌། གོས་སྦྱིན་པ་ན་གོས་ཀྱི་སྦྱིན་པ་འདིས་བདག་སེམས་ཅན་ཐམས་ཅད་ཀྱི་ངོ་ཚ་ཤེས་པ་དང༌། ཁྲེལ་ཡོད་པ་དང༌།མདོག་ཡོངས་སུ་དག་པར་བྱེད་པར་གྱུར་ཅིག གོས་ཀྱི་སྦྱིན་པ་འདིས་ནི་བདག །སེམས་ཅན་ཀུན་གྱི་ངོ་ཚ་ཤེས། །ཁྲེལ་ཡོད་པ་ནི་སྦྱོང་བ་དང༌། །མདོག་ཀྱང་དག་པར་བྱེད་གྱུར་ཅིགགོས་སྦྱིན་ཤིན་ཏུ་དཔལ་དང་ལྡན། །རྟག་ཏུ་རིགས་ལྡན་གཟུགས་བཟང་ཞིང༌། །མི་དེ་ངོ་ཚ་ཤེས་པར་འགྱུར། །མི་ནི་གྲགས་དང་སྐལ་དང་ལྡན། །ཞེས་དང༌། རྒྱན་གྱི་རིགས་སྦྱིན་ན། རྒྱན་སྦྱིན་པ་འདིས་བདག་གིས་སེམས་ཅན་ཐམས་ཅད་ཀྱི་ལུས་མཚན་དང་དཔེ་བྱད་བཟང་པོ་དག་གིས་བརྒྱན་པ་མཐོང་བར་གྱུར་ཅིགགསེར་གྱི་རྒྱན་ནི་བྱིན་པ་ཡིས། །མཚན་རྣམས་ཀྱིས་ནི་བརྒྱན་པ་ཡི། །སེམས་ཅན་ཐམས་ཅད་མཐོང་གྱུར་ཅིང༌། །བདག་ཀྱང་བྱང་ཆུབ་འཚོལ་བར་ཤོག །ནོར་བུ་མུ་ཏིག་བྱིན་པ་ཡིས། །གང་དང་གང་དུ་དེ་སྐྱེ་བ། །སྐྱེ་གནས་དེ་དང་དེ་དག་ཏུ། །རིན་ཆེན་ཆར་ནི་འབབ་པར་འགྱུར། །ཞེས་དང༌། མར་མེ་སྦྱིན་ན། བདག་སེམས་ཅན་ཐམས་ཅད་ཀྱི་ལྷའི་མིག་ཡོངས་སུ་དག་པར་འགྱུར་བའི་དོན་བྱེད་པར་གྱུར་ཅིགཀུན་མཁྱེན་ཡེ་ཤེས་འགྱུར་བ་ཡི། །མར་མེ་སྦྱིན་པ་དེས་ན་བདག །སེམས་ཅན་ཀུན་གྱི་ལྷ་ཡི་མིག །རྣམ་པར་དག་པར་བྱེད་གྱུར་ཅིག །མི་དེ་མར་མེ་བྱིན་པ་ཡིས། །འཇིག་རྟེན་དག་ན་དུས་ཀུན་ཏུ༑ ༑སངས་རྒྱས་རྣམས་ཀྱི་སྤྱན་ལྔ་དང༌། །རིམ་གྱིས་སུ་ནི་ལྡན་པར་འགྱུར། །ཞེས་དང༌། རོལ་མོའི་སྒྲ་སྦྱིན་ན། རོལ་མོའི་སྒྲའི་སྦྱིན་པ་འདིས་བདག་སེམས་ཅན་ཐམས་ཅད་ཀྱི་ལྷའི་རྣ་བ་ཡོངས་སུ་རྫོགས་པར་བྱེད་པར་གྱུར་ཅིགརོལ་མོའི་སྒྲ་བྱིན་དེས་ན་བདག །སེམས་ཅན་ཀུན་ལ་ལྷ་རྣ་དང༌། །སངས་རྒྱས་བྱང་ཆུབ་འགྲོ་ཕན་པ། །རབ་ཏུ་རྫོགས་པར་བྱེད་གྱུར་ཅིག །རོལ་མོ་སྒྲ་ནི་བྱིན་པས་ན། །རྫོགས་པའི་སངས་རྒྱས་གྲགས་ལྡན་པ། །དཔའ་བོ་རྣམས་ཀྱི་ལྷ་ཡི་སྙན། །གང་དུ་སྐྱེས་པ་དེ་ཡིས་འཐོབ། །ཅེས་དང༌། སྤོས་དང་བྱུག་པ་སོགས་སྦྱིན་ན། སྤོས་དང་ཕྱེ་མ་དང་བྱུག་པའི་སྦྱིན་པ་འདིས། བདག་གིས་སེམས་ཅན་ཐམས་ཅད་ཚུལ་ཁྲིམས་དང༌། ཐོས་པ་དང༌། ཏིང་ངེ་འཛིན་གྱི་སྤོས་ཀྱིས་བྱུགས་པར་གྱུར་ཅིག །སྤོས་དང་ཕྱེ་མ་བྱིན་པ་དང༌། །བྱུག་པ་དག་ནི་བྱིན་པ་ཡིས། །ཚུལ་ཁྲིམས་ཐོས་དང་ཏིང་ངེ་འཛིན། །ལུས་ཅན་རྣམས་ཀྱིས་ཐོབ་གྱུར་ཅིག །སྤོས་དང་ཕྱེ་མ་བྱིན་པ་དང༌། །བྱུག་པ་བྱིན་པས་སྐྱོབ་རྣམས་ཀྱི༑ ༑ལྷ་ཡི་ཤངས་དང་ལྷ་ཡི་སྐུ། །སྐྱོན་མེད་དེ་ཡིས་ཐོབ་པར་འགྱུར། །ཞེས་དང༌། མེ་ཏོག་དང་མེ་ཏོག་གི་ཕྲེང་བ་སྦྱིན་ན། མེ་ཏོག་དང་མེ་ཏོག་གི་ཕྲེང་བའི་སྦྱིན་པ་འདིས། བདག་གིས་སེམས་ཅན་ཐམས་ཅད་ཀྱི་ལུས་གཟུངས་དང༌། སྤོབས་པ་དང༌། བྱང་ཆུབ་ཀྱི་ཡན་ལག་རིན་པོ་ཆེའི་མེ་ཏོག་གིས་བརྒྱན་པར་བྱེད་པར་གྱུར་ཅིགམེ་ཏོག་མེ་ཏོག་ཕྲེང་བྱིན་པས། །མྱུར་བར་རྣམ་པ་ཐམས་ཅད་དུ། །བྱང་ཆུབ་ཡན་ལག་མེ་ཏོག་གིས། །ལུས་ཅན་ཀུན་ལ་བརྒྱན་པར་ཤོག །མེ་ཏོག་མེ་ཏོག་ཕྲེང་བྱིན་པས། །གང་དང་གང་དུ་སྐྱེས་པ་དེར། །རྒྱལ་པོ་བློན་པོ་ཞང་བློན་གྱིས། རྟག་ཏུ་མཆོད་ཅིང་རིམ་གྲོ་བྱེད། །ཅེས་དང༌། ཤིང་ཏོག་དང་བུར་སྦྲང་མར་དང་ལན་ཚྭ་སོགས་ཀྱི་རོ་བྲོ་བ་སྦྱིན་ན། རོའི་སྦྱིན་པ་འདིས་བདག་གིས་སེམས་ཅན་ཐམས་ཅད་ལ་རོ་བྲོ་བའི་མཆོག་ཏུ་འགྱུར་བའི་སྐྱེས་བུ་ཆེན་པོའི་མཚན་ཡོངས་སུ་རྫོགས་པར་བྱེད་པར་གྱུར་ཅིགརོ་ཡི་སྦྱིན་པས་སེམས་ཅན་ཀུན། །ཀུན་མཁྱེན་རོ་ཡི་སྙིང་པོ་ཡིས། །རྫོགས་སངས་རྒྱས་པའི་བྱང་ཆུབ་ཀྱི། །སྤྱོད་པ་ཡོངས་སུ་རྫོགས་གྱུར་ཅིག །རོ་ཡི་སྦྱིན་པས་ཡིད་གཞུངས་ཤིང༌། །དྲན་ལྡན་བློ་གྲོས་རྒྱ་མཚོ་བཞིན། །དེས་ནི་རོ་ཡི་རྣམ་གྲངས་ཐོབ། །ལྷུན་གྱིས་གྲུབ་པར་ལོངས་སྤྱོད་ལྡན། །ཞེས་དང༌། གནས་ཁང་སོགས་སྦྱིན་ན། གནས་ཀྱི་སྦྱིན་པ་འདིས་བདག་སེམས་ཅན་ཐམས་ཅད་ཀྱི་གནས་དང་སྐྱོབ་པ་དང༌། གླིང་དང༌། སྐྱབས་དང་དཔུང་གཉེན་དུ་གྱུར་ཅིག །གཞལ་མེད་ཁང་གནས་སྦྱིན་པ་ཡིས། །བདག་ནི་འཛམ་བུ་གླིང་དག་ཏུ། །ལུས་ཅན་ཀུན་གྱི་སྐྱོབ་དང་གླིང༌། །སྐྱབས་དང་དཔུང་གཉེན་འགྱུར་བར་ཤོག །གཞལ་མེད་ཁང་གནས་སྦྱིན་པ་ཡིས། །གང་དང་གང་དུ་སྐྱེས་པ་ན། །ཁྱིམ་དང་གནས་དང་ཡུལ་འཁོར་གྱི། །བདག་པོ་དང་ནི་གཙོ་བོར་འགྱུར། །ཞེས་དང༌། མལ་དང་སྔས་སྦྱིན་ན། མལ་དང་སྔས་ཀྱི་སྦྱིན་པ་འདིས། བདག་སེམས་ཅན་ཐམས་ཅད་ཀྱི་སྒྲིབ་པ་ཐམས་ཅད་གཏན་སྤངས་པའི་འཕགས་པ་དང༌། ལྷའི་ཚངས་པའི་གནས་དེ་བཞིན་གཤེགས་པའི་གཟིམས་མལ་དང་འཕངས་སྦྱིན་པར་གྱུར་ཅིགམལ་དང་སྔས་རྣམས་བྱིན་པས་བདག་ལ་ནི། །བསོད་ནམས་ཚོགས་ནི་ཅུང་ཟད་ཅི་ཡོད་པ། །དེས་ནི་བདག་གིས་སྐྱེ་བོའི་སྒྲིབ་པ་དག །སྡིག་པའི་བློ་གྲོས་ངན་པ་འཇོམས་པར་ཤོག །ལུས་ཅན་རྣམས་ཀྱི་ལྟ་བ་ངན་པ་ཡི། །དྲྭ་བ་ཤེས་རབ་མཚོན་གྱིས་གཅོད་པར་ཤོག །བདེ་བར་གཤེགས་པ་རྣམས་ལ་འོས་པ་ཡི། །མལ་མཆོག་ཚངས་གནས་བསྟན་པ་སྦྱིན་པར་ཤོག །མལ་དང་སྔས་རྣམས་སྦྱིན་པར་བྱེད་པའི་མི། །བསྟན་བཅོས་དག་ལ་མཁས་པར་སྐྱེ་བར་འགྱུར། །ཞི་གནས་ཐོབ་ཅིང་རྒྱ་ཆེར་བྱིན་པ་དང༌། །པདྨ་ལས་བྱུང་གཟི་ཅན་གཞོན་ནུར་འགྱུར། །ཞེས་དང༌། ཁྲི་སྟན་སོགས་སྦྱིན་ན། སྟན་གྱི་སྦྱིན་པ་འདིས་བདག་གིས་སེམས་ཅན་ཐམས་ཅད་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཀྱི་ས་གཞི་ལ། བྱང་ཆུབ་ཀྱི་སྙིང་པོ་རྡོ་རྗེའི་གདན་ཐོབ་པ་བྱེད་པར་གྱུར་ཅིགསྟན་གྱི་སྦྱིན་པ་འདི་ཡིས་ནི། །བྱང་ཆུབ་སྙིང་པོའི་རྡོ་རྗེའི་གདན། །བཟང་ཞིང་སྲ་ལ་བརྟན་པ་དག ༑ལུས་ཅན་ཀུན་ལ་འབྱུང་བར་ཤོག །སྣ་ཚོགས་རིན་ཆེན་བདུན་ལས་བྱས། །འཕང་དུ་དཔག་ཚད་གཉིས་ཡོད་ལ། །ཁོ་ར་ཁོར་ཡུག་དཔག་ཚད་གཅིག །རི་རབ་བཞིན་དུ་སྦ་བ་དང༌༑ ༑རིན་ཆེན་ལྗོན་ཤིང་བརྒྱས་བསྐོར་ཅིང༌། །གཞལ་མེད་ཁང་གིས་ལེགས་པར་བརྒྱན། །དྲིལ་བུ་གཡེར་ཀའི་དྲྭ་བས་བཀབ། །ནོར་བུ་རིན་ཆེན་སྤྲས་གསལ་བ། །ཚངས་པ་མཚུངས་པར་སྤྱོད་རྣམས་ལ། །ཁྲིའུ་དང་སྟན་དང་སྟེགས་བྱིན་པས། །འཁོར་བ་དག་ན་འཁོར་བའི་ཚེ༑ ༑དེ་འདྲའི་སྟན་ནི་ཐོབ་པར་འགྱུར། །ཞེས་དང༌། མཁོ་བའི་ཡོ་བྱད་དག་སྦྱིན་ན། ཡོ་བྱད་བྱིན་པ་འདིས་བདག་སེམས་ཅན་ཐམས་ཅད་ཀྱི་བྱང་ཆུབ་ཀྱི་ཡོ་བྱད་ཡོངས་སུ་རྫོགས་པར་བྱེད་པར་གྱུར་ཅིག ཡོ་བྱད་ཡོངས་སུ་བཏང་བ་དེས། །བདག་གིས་ཀྱང་ནི་ལུས་ཅན་གྱིས། །བྱང་ཆུབ་ཡོ་བྱད་བཙལ་བ་དག །ཡོངས་སུ་རྫོགས་པར་བྱེད་གྱུར་ཅིག །ཡོ་བྱད་རབ་ཏུ་བྱིན་པ་ཡིས། །གང་དང་གང་དུ་སྐྱེས་པ་དེར། །རྣམ་པ་ཀུན་གྱི་མཆོག་ལྡན་པའི། །ཡན་ལག་ཐམས་ཅད་རྫོགས་པར་འགྱུར། །ཞེས་དང༌། སྨན་སྦྱིན་ན། སྨན་བྱིན་པ་འདིས་བདག་སེམས་ཅན་ཐམས་ཅད་ཀྱི་རྒ་བ་དང་འཆི་བ་མེད་པའི་བདུད་རྩིའི་བདེ་བ་ཡོངས་སུ་རྫོགས་པར་བྱེད་པར་གྱུར་ཅིགརྩི་དང་སྨན་གྱི་སྦྱིན་པ་ཡིས། །སེམས་ཅན་ཐམས་ཅད་ཚེ་དཔག་མེད། །ཐམས་ཅད་མཁྱེན་པའི་བདུད་རྩི་ཡང༌། །མྱུར་བ་ཉིད་དུ་ཐོབ་གྱུར་ཅིག །རྩི་དང་སྨན་གྱི་སྦྱིན་པ་ཡིས༑ ༑ཟླ་བ་ཉ་ལྟར་ནད་མེད་ཅིང༌། །གནོད་ཆུང་སྐྱིད་ཅིང་བདེ་བར་གནས། །མི་རྣམས་ཚེ་ནི་རིང་བར་འགྱུར། །ཞེས་དང༌། བྲན་སོགས་སྦྱིན་ན། བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་ཡོངས་སུ་གཏོང་བའི་སྦྱིན་པ་འདིས། བདག་སེམས་ཅན་ཐམས་ཅད་ཀྱི་རང་དགའ་དང་རང་དབང་དང་རང་བྱུང་གི་ཡེ་ཤེས་ཡོངས་སུ་རྫོགས་པར་བྱེད་པར་གྱུར་ཅིགབྲན་དང་བྲན་མོ་བཏང་བ་ཡིས། །མདོར་ན་ལུས་ཅན་ཐམས་ཅད་ཀྱིས། །རང་བྱུང་གི་ནི་ཡེ་ཤེས་ཀྱི། །སྙིང་པོ་ཡོངས་སུ་རྫོགས་གྱུར་ཅིག །བྲན་དང་བྲན་མོ་བཏང་བ་ཡིས། །མི་ནི་བྲན་དུ་མི་སྐྱེ་ཞིང༌། །བརྟན་པོ་རང་དབང་ཡོད་པས་འཚོ། །ཞུམ་པ་མེད་ཅིང་འཇིགས་པ་མེད། །ཅེས་དང༌། གསེར་དངུལ་སོགས་སྦྱིན་ན། གསེར་དང་དངུལ་དང་ནོར་བུ་དང་མུ་ཏིག་དང༌། བཻཌཱུརྱ་དང༌། དུང་དང༌། མན་ཤེལ་དང༌། བྱེ་རུ་དང༌། རིན་པོ་ཆེ་ཐམས་ཅད་བྱིན་པ་དེས། བདག་སངས་རྒྱས་ཀྱི་ཞིང་བྱེ་བ་ཁྲག་ཁྲིག་ཕྲག་འབུམ་མཐའ་ཡས་མུ་མེད་པ་དག་ཏུ་འོད་ཟེར་སྔོན་པོ་དང་སེར་པོ་དང་དམར་པོ་དང༌། དཀར་པོ་དང༌། བཙོད་ཀ་དང༌༑ ཤེལ་དང༌། དངུལ་གྱི་ཁ་དོག་ལྟ་བུས་སྣང་བར་བྱེད་པར་གྱུར་ཅིགརིན་ཆེན་བྱིན་པ་དེས་ན་བདག །འོད་ཟེར་སྣ་ཚོགས་སྣང་བ་ཡིས། །སངས་རྒྱས་དྲང་སྲོང་ཆེ་རྣམས་ཀྱི། །ཞིང་རྣམས་ཐམས་ཅད་སྣང་བྱེད་ཤོག །རིན་ཆེན་སྣ་ཚོགས་བྱིན་པ་ཡིས། །ངེས་པ་གང་དང་གར་སྐྱེས་པ། །འཇིག་རྟེན་མཚན་མོ་ཡན་ཆད་དུ། །དེས་ནི་འོད་ཟེར་སྣང་བར་བྱེད། །ཅེས་དང༌༑ རྟ་གླང་སྦྱིན་ན། རྟ་དང་གླང་པོ་ཆེ་དང༌། ཤིང་རྟའི་བཞོན་པ་ཡོངས་སུ་གཏོང་བའི་སྦྱིན་པ་འདིས། བདག་གིས་སེམས་ཅན་ཐམས་ཅད་ཐེག་པ་ཆེན་པོ་དང༌། ཐེག་པ་མཆོག་དང་ཐེག་པ་མི་མཉམ་པ་དང་མཉམ་པ་དང༌། སངས་རྒྱས་ཀྱི་ཐེག་པ་བླ་ན་མེད་པ་གཙོ་བོ་དམ་པར་རབ་མཆོག་གིས་སྡུད་པར་བྱེད་པར་གྱུར་ཅིགབདག་གིས་གླང་ཆེན་བྱིན་པ་ཡིས། །སངས་རྒྱས་ཐེག་པ་ཐེག་པ་ཆེ། །ཐེག་པ་མཆོག་གིས་ལུས་ཅན་རྣམས། །མྱུར་དུ་སྡུད་པར་བྱེད་པར་ཤོག ༑གླང་ཆེན་བྱིན་ཞིང་རྟ་བྱིན་པས། །གསལ་ཞིང་མཁས་ལ་ཤེས་ཉན་ཅན། །ཐེག་པ་ཆེ་ལ་མོས་པ་དང༌། །མི་དེ་སྐལ་བ་ཅན་དུ་འགྱུར། །ཞེས་དང༌། སྐྱེད་ཚལ་སོགས་སྦྱིན་ན། སྐྱེད་མོས་ཀྱི་ཚལ་དང༌། དཀའ་ཐུབ་ཀྱི་ནགས་ཚལ་དང༌། གཙུག་ལག་ཁང་ཡོངས་སུ་གཏོང་བའི་སྦྱིན་པ་འདིས་བདག་སེམས་ཅན་ཐམས་ཅད་ཀྱི་བསམ་གཏན་གྱི་ཡན་ལག་ཡོངས་སུ་རྫོགས་པར་བྱེད་པར་གྱུར་ཅིག ལྷ་ཁང་སྐྱེད་མོས་ཚལ་བྱིན་པས། །བདག་གིས་སེམས་ཅན་ཐམས་ཅད་ཀྱི། །བསམ་གཏན་ཡན་ལག་རིམ་བཞིན་དུ། །ཡོངས་སུ་རྫོགས་པར་བྱེད་པར་ཤོག །ལྷ་ཁང་སྐྱེད་མོས་ཚལ་བྱིན་པས། །རྣལ་འབྱོར་ཅན་གྱི་མི་དེ་ནི། །བསམ་གཏན་ཡན་ལག་ཡོངས་རྫོགས་ཤིང༌། །རྣལ་འབྱོར་ཀུན་ལ་དཀའ་ཐུབ་ཆེ། །ཞེས་དང༌། བུ་དང་ཆུང་མ་སོགས་བྱིན་ན། དེ་བཞིན་གཤེགས་པས་བསྙེན་བཀུར་མཛད་མཛད་པའི་སྨོན་ལམ་བཞིན་དུ་ཆུང་མ་དང༌། བུ་དང་བུ་མོ་ཡོངས་སུ་གཏོང་བའི་སྦྱིན་པ་འདིས་བདག་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་བྱེད་པར་གྱུར་ཅིག བུ་ཡིས་སྦྱིན་པ་དེས་ན་མྱུར་བར་ཡང༌། །སེམས་ཅན་རྣམས་ནི་རེ་རེའི་དོན་གྱི་ཕྱིར། །སེམས་ཅན་ཐམས་ཅད་བླ་ན་མེད་པ་ཡི། །བྱང་ཆུབ་དམ་པ་འཚང་རྒྱ་བྱེད་པར་ཤོག ༑ཆུང་མ་བུ་དང་བུ་མོ་གཏོང་བྱེད་པ། །དེ་ལ་བྱང་ཆུབ་ཟག་མེད་དཀའ་བ་མེད། །བརྩོན་འགྲུས་ལྡན་པའི་མི་ནི་གང་ལ་ཡང༌། །དཀའ་བ་ཅི་ཡང་མེད་པར་བལྟ་བར་བྱ། འབྲུ་ནོར་དང་བང་མཛོད་སྦྱིན་ན། དེ་བཞིན་གཤེགས་པས་གསུངས་པའི་སྨོན་པ་བཞིན་དུ་ནོར་དང་འབྲུ་དང་བང་མཛོད་ཡོངས་སུ་གཏོང་བའི་སྦྱིན་པ་འདིས་ནི། བདག་སེམས་ཅན་ཐམས་ཅད་ཀྱི་དམ་པའི་ཆོས་ཀྱི་མཛོད་ཡོངས་སུ་རྫོགས་པར་བྱེད་པར་གྱུར་ཅིགནོར་དང་དབྱིག་རྣམས་གཏོང་བའི་བསོད་ནམས་ནི། །མཁའ་ལས་ལྷག་པ་བདག་ལ་ཅི་ཡོད་པས། །མི་རྣམས་རྒྱུད་ནི་དམ་པའི་ཆོས་མཛོད་ཀྱིས། །རྒྱལ་པོའི་མཛོད་ལྟར་མྱུར་དུ་རྒྱས་གྱུར་ཅིག །ནོར་དང་འབྲུ་དང་བང་མཛོད་བུད་མེད་རྣམས། །གཏོང་བའི་བསོད་ནམས་བདག་ལ་ཅི་ཡོད་པ། །དེས་ནི་བདག་གིས་བྱང་ཆུབ་མྱུར་ཐོབ་ཅིང༌། །དམ་པའི་ཆོས་ཀྱི་མཛོད་ནི་ཐོབ་པར་ཤོག །ཅེས་དང༌། རྒྱལ་སྲིད་ཀྱི་དབང་ཕྱུག་སོགས་སྦྱིན་ན། དེ་བཞིན་གཤེགས་པས་བསྟན་པའི་སྨོན་ལམ་བཞིན་དུ། གླིང་བཞི་དང༌། འཛམ་བུའི་གླིང་དང༌། རྒྱལ་སྲིད་ཀྱི་དབང་ཕྱུག་སོགས་ཐམས་ཅད་ཡོངས་སུ་གཏོང་བའི་སྦྱིན་པ་འདིས། བདག་སེམས་ཅན་ཐམས་ཅད་དམ་པའི་ཆོས་ཀྱི་རྒྱལ་སྲིད་ཀྱི་དབང་ཕྱུག་འཐོབ་པ་ཐོབ་པར་གྱུར་ཅིགགླིང་བཞི་རིལ་གྱིས་བཏང་བ་འདི་དག་ལས། །བདག་གིས་བསོད་ནམས་ཅུང་ཟད་ཅི་བསྒྲུབ་པ། །དེས་ནི་མི་རྣམས་འདི་དག་དམ་ཆོས་ཀྱི། །རྒྱལ་སྲིད་འཐོབ་པའི་མཐའ་ནི་ཐོབ་གྱུར་ཅིག །འཛམ་བུ་གླིང་ནི་སྦྱིན་པ་ཡིས༑ ༑རིན་ཆེན་སྣ་བདུན་ལྡན་པ་ཡི། །རྒྱལ་པོ་གླང་བཞི་དབང་བྱེད་པ། །དབང་ཕྱུག་རྣམ་པར་རྒྱལ་བར་འགྱུར། །ཞེས་དང༌། གཙུག་གི་ནོར་བུ་དང་ཅོད་པཎ་སྦྱིན་ན། གཙུག་གི་ནོར་བུ་དང་ཅོད་པཎ་ཡོངས་སུ་གཏོང་བའི་སྦྱིན་པ་འདིས་བདག་སེམས་ཅན་ཐམས་ཅད་ཀྱི་སྤྱི་གཙུག་བལྟར་མི་མཐོང་བ་ཐོབ་པར་བྱེད་པར་གྱུར་ཅིགམགོ་བོའི་ནོར་བུའི་ཅོད་པཎ་བྱིན་པ་ཡི༑ ༑བསོད་ནམས་ཚོགས་ནི་བདག་ལ་ཅི་ཡོད་པ། །དེས་ནི་འདིར་ནི་སེམས་ཅན་ཐམས་ཅད་ཀྱི། །སྤྱི་གཙུག་བལྟར་མེད་རྟག་ཏུ་འཐོབ་གྱུར་ཅིག །གཙུག་གི་ནོར་བུ་བྱིན་དེས་བདག །ནྱ་གྲོ་ལྟ་བུར་ཆུ་ཞིང་གབ། །གསེར་དང་ནོར་བུ་བྱས་པ་ཡིས། །གཙུག་ཏོར་ཕུན་སུམ་ཚོགས་པར་ཤོག །ཅེས་དང༌། རང་གི་རྐང་པ་སྦྱིན་ན། དེ་བཞིན་གཤེགས་པས་བརྙེས་པའི་སྨོན་ལམ་བཞིན་དུ་རྐང་པ་སྦྱིན་པ་འདིས། མི་རྣམས་དང་སེམས་ཅན་ཐམས་ཅད་རྟག་ཏུ་མྱུར་བར་ཁྱིམ་ནས་མངོན་པར་བྱུང་ནས་སྐྱེ་བ་དང་རྒ་བ་དང་ན་བ་དང་འཆི་བའི་གནོད་པ་ཞི་བར་བྱ་བའི་དོན་གྱི་ཕྱིར་འདོད་བཞིན་དུ་བག་བརྐྱང་ནས་རབ་ཏུ་དགའ་ཞིང་དབང་པོ་ཞི་ལ་སྐྱབས་སུ་འོས་པའི་ཟླ་བའི་འོད་ལྟར་གཟུགས་ཞི་བ་སྣང་བྱེད་ཉི་མ་སྣ་ཚོགས་ཀྱི་གཟི་བརྗིད་ལྟར་སྙིང་རྗེ་ལས་བྱུང་བའི་འོད་ཟེར་འཕྲོ་བས་མཚམས་མེད་པ་ཡན་ཆད་མུན་པར་ཞུགས་པས་ཉམ་ཐག་པའི་མི་རྣམས་ཀྱི་མུན་པ་སྣང་བར་བྱས་ནས་ལུས་རབ་ཏུ་ཚ་བའི་སྡུག་བསྔལ་རྣམས་སེལ་ཅིང༌། པདྨའི་རྐང་པ་འཁོར་ལོ་རྩིབས་སྟོང་དང་ལྡན་པའི་མཚན་གྱིས་སྤྲས་ལ་མཉམ་ཞིང་འཇམ་པ་དང༌། སོར་མོ་རིང་ཞིང་ངང་པའི་རྐང་པ་ལྟར་དྲྭ་བས་འབྲེལ་བ་དང༌། སེན་མོ་མེ་ལོང་བཟང་པོ་དག་པར་ཕྱིས་པ་ལྟ་བུས་བརྒྱན་ཏེ། མེ་ཏོག་ཀུན་ད་ལྟར་འདུག་པ་དང༌། ལོང་བུ་མི་མངོན་པ་དང་རྗེ་ངར་སྨྱུག་མ་དང་རི་དྭགས་ཨཻ་ན་ཡའི་བྱིན་པ་འདྲ་བའི་ཡ་མཚན་གྱི་སྟབས་ཀྱིས་དལ་བུས་དལ་གྱིས་བྱང་ཆུབ་ཀྱི་སྙིང་པོའི་གདན་རྡོ་རྗེའི་སྟེགས་བུའི་གདན། ཆོས་ཀྱི་སེང་གེའི་ཁྲི་ལ་བདུད་རྣམ་པར་གཞོམ་པའི་ཕྱིར་ཤིན་ཏུ་རྣམ་པར་གནོན་པར་གྱུར་ཅིགརྐང་པ་བྱིན་པ་འདི་ཡིས་ནི། །རྐང་མཐིལ་འཁོར་ལོའི་མཚན་ཅན་གྱིས། །བྱང་ཆུབ་སྙིང་པོའི་གདན་བཟང་ལ། །བརྟན་པོས་ཤིན་ཏུ་གནོན་པར་ཤོག །རྐང་པ་སྦྱིན་པ་འདིས་ནི་བདག །བྱང་ཆུབ་སྙིང་པོའི་གདན་མཆོག་ལ། །འདུག་ནས་བདུད་རྣམས་སྡེ་དང་དཔུང༌༑ ༑བཞོན་དང་བཅས་པ་འདུལ་བར་ཤོག །ཅེས་དང༌། དེ་བཞིན་དུ་ལག་མཐིལ་སྦྱིན་ན། ལག་མཐིལ་སྦྱིན་པས་མྱུར་དུ་བདག །རྣམ་འདྲེན་ལག་ན་རིན་ཆེན་དང༌། །ལག་པ་རིང་ཞིང་གསེར་མདོག་ལྡན། །འཇིག་རྟེན་མཆོག་གནས་འགྱུར་བར་ཤོག །སྙིང་རྗེས་ནོན་པར་གྱུར་ནས་ནི། །ཆོས་ཀྱི་ལག་པ་བསྟོད་བྱས་ལ། །ངན་སོང་ཀུན་ལས་ལུས་ཅན་རྣམས། །བདག་གིས་རྟག་ཏུ་འབྱིན་པར་ཤོག །ཅེས་དང༌། རྣ་བ་དང་སྣ་བཏང་ན། རྣ་བ་དང་ནི་སྣ་བཏང་བས། །སྲོག་ཆགས་རྣམ་ནི་ཐམས་ཅད་ཀྱང༌། །དབང་པོ་ཀུན་དང་ལྡན་གྱུར་ཏེ། །ཡན་ལག་ཐམས་ཅད་རྫོགས་པར་ཤོག །རྣ་བ་དང་ནི་སྣ་བཏང་བས། །གང་དང་གང་དུ་སྐྱེས་པ་དེར། །ལྟ་ན་སྡུག་ཅིང་གཟུགས་བཟང་ལ། །མི་ནི་དེ་བཞིན་མཛེས་པར་འགྱུར། །ཞེས་དང༌། མིག་སྦྱིན་ན། མིག་གི་སྦྱིན་པ་འདིས་ནི་བདག །བླ་མེད་བྱང་ཆུབ་སངས་རྒྱས་ནས། །སེམས་ཅན་ཀུན་གྱི་ཆོས་ཀྱི་མིག །རྣམ་པར་དག་པ་བྱེད་གྱུར་ཅིག །མིག་བྱིན་བརྟུལ་ཞུགས་བཟང་པོ་དེས། །དྲི་མ་མེད་ཅིང་སྐྱོན་མེད་ལ། །དག་ཅིང་ཡངས་ལ་མཛེས་བཟང་དང༌། ཞི་བའི་མིག་ནི་ཐོབ་པར་འགྱུར༑ ༑ཨུད་པལ་སྔོན་པོའི་འདབ་འདྲ་དང༌། །བྱིའུ་ཀུན་ལའི་མིག་འདྲ་ཞིང༌། །མིག་གི་རྫི་མ་བ་ཡི་འདྲ། །དེ་འདྲའི་མིག་ནི་དེ་ཡིས་འཐོབ། །ཞེས་དང༌། མགོ་བོ་སྦྱིན་ན། མགོ་བོ་ཡོངས་སུ་གཏོང་བ་ཡིས། །བསོད་ནམས་བདག་ལ་ཅི་ཡོད་པ། །དེས་ནི་སེམས་ཅན་ཀུན་མཁྱེན་གྱི༑ ༑གོ་འཕང་མི་གཡོ་ཐོབ་གྱུར་ཅིག །ཅེས་དང༌། པགས་ཤུན་ཡོངས་སུ་གཏོང་ན། པགས་ཤུན་ཡོངས་སུ་བཏང་བ་ཡིས། །བདག་གིས་སུ་ནི་ལུས་ཅན་རྣམས། །པགས་ཤུན་ལུས་ལས་སྐྱེས་པ་དག །འཇམ་སྲབ་གསེར་གྱི་མདོག་བསྒྱུར་ཤོག །ཅེས་དང༌། རང་གི་ཤ་དང་ཁྲག་ཡོངས་སུ་གཏོང་ན། ཤ་དང་ཁྲག་གིས་སྦྱིན་པ་ཡི། །རྣམ་སྨིན་བདག་ལ་ཅི་ཡོད་དེས། །སྙིང་པོ་མེད་པ་མ་ལུས་ལས། །འགྲོ་ཀུན་སྙིང་པོ་ཐོབ་གྱུར་ཅིག །ཅེས་དང༌། རྐང་སྦྱིན་ན། རྐང་གི་སྦྱིན་པ་འདི་ཡིས་ནི། །བདག་གི་སེམས་ཅན་ཐམས་ཅད་ཀྱིས། །རྣག་གི་ལུས་ཀྱི་ཟ་མ་ཏོག ༑རྡོ་རྗེ་མི་ཤིགས་རྫོགས་བྱེད་ཤོག །ཅེས་སྨོན་ལམ་འདེབས་སོ། །གཞན་ཡང་བྱང་ཆུབ་སེམས་དཔའ་དེ་འདི་སྙམ་དུ་སེམས་ཏེ། ཁ་དོག་ཕུན་སུམ་ཚོགས་པ་བྱིན་པས་ནི། ཁ་དོག་དང་ལྡན་པར་གྱུར་གྱིས་བདག་གིས་ཁ་དོག་ཕུན་སུམ་ཚོགས་པ་སྦྱིན་པར་བྱ་གོར་མ་ཆག་སྙམ་དུ་སེམས་ཤིང༌། དེ་བཞིན་དུ་དྲི་ཕུན་སུམ་ཚོགས་པ་བྱིན་པས་ནི་གྲགས་པའི་དྲི་དང་ལྡན་པར་འགྱུར། རོ་དྲོ་བ་ཕུན་སུམ་ཚོགས་པ་བྱིན་པས་ནི་ཡོ་བྱད་གྱ་ནོམ་པ་རྣམས་འཐོབ་པར་འགྱུར༑ རེག་པ་ཕུན་སུམ་ཚོགས་པ་བྱིན་པས་ནི་རྐང་ལག་འཇམ་ལ་གཞོན་ཤ་ཆགས་པར་འགྱུར༑ རང་གི་ལག་ནས་བྱིན་པས་ནི་བསྙེན་བཀུར་བྱེད་པ་འཐོབ་པར་འགྱུར། གུས་པར་བྱས་ཏེ་བྱིན་པས་ནི་གཉེན་ལ་སོགས་པའི་ནང་དུ་གཞན་གྱི་བཀུར་སྟི་བྱ་བར་འགྱུར། དུས་སུ་བྱིན་པས་ནི་དེའི་ནོར་རྣམས་དུས་སུ་འགྲུབ་ཅིང་རྒྱས་པར་འགྱུར། མཐུན་པ་དང་ཡིད་དུ་འོང་བ་བྱིན་པས་ནི་མལ་དང་གོས་ལ་སོགས་པ་ལོངས་སྤྱོད་ཡིད་དུ་འོང་བ་རྣམས་ལ་སེམས་འཇུག་པར་འགྱུར། གཞན་ལ་མི་གནོད་པར་བྱིན་པས་ནི་ལོངས་སྤྱོད་བརྟན་པ་དག་འཐོབ་པར་འགྱུར༑ མི་དགའ་བ་དང་དུ་ལེན་པའི་སྦྱིན་པས་ནི་འཁོར་སྙིང་ཉེ་བར་འགྱུར། ཟས་བྱིན་པས་ནི་སྟོབས་དང་ལྡན་པར་འགྱུར། སྐོམ་བྱིན་པས་ནི་སྐོམ་པ་མེད་པར་འགྱུར། གོས་བྱིན་པས་ནི་ཁ་དོག་དང་ལྡན་པར་འགྱུར། མར་མེ་བྱིན་པས་ནི་མིག་དང་ལྡན་པར་འགྱུར། རོལ་མོའི་སྒྲ་བྱིན་པས་ནི་རྣ་བ་ཉམས་པ་མེད་པར་འགྱུར། བཞོན་པ་བྱིན་པས་ནི་བདེ་བ་དང་ལྡན་པར་འགྱུར། སྨན་བྱིན་པས་ནི་ནད་ཉུང་བར་འགྱུར། མེ་ཏོག་བྱིན་པས་ནི་གཞན་གྱིས་མཆོད་པར་འགྱུར། མེ་ཏོག་ཕྲེང་བ་སྦྱིན་པས་ནི་གཞན་གྱི་རིམ་གྲོ་བྱ་བར་འགྱུར། བསྟོད་པ་བྱིན་པས་ནི་ཚངས་པའི་དབྱངས་དང་ལྡན་པར་འགྱུར། སྟན་བྱིན་པས་ནི་བླ་མའི་གནས་ཐོབ་པར་འགྱུར། བཞོན་པ་བྱིན་པས་ནི་རྫུ་འཕྲུལ་དང་ལྡན་པར་འགྱུར། བྱུག་པ་བྱིན་པས་ནི་རྨ་མེད་པར་འགྱུར། ཕྱག་དར་བྱ་བ་བྱིན་པས་ནི་རྡུལ་དང་བྲལ་བར་འགྱུར། དྲིལ་བུ་བྱིན་པས་ནི་ཚེ་རབས་དྲན་པར་འགྱུར། གནས་སྦྱིན་པས་ནི་ཐམས་ཅད་བྱིན་པར་འགྱུར། ཆོས་བྱིན་པས་ནི་བདུད་རྩི་བྱིན་པར་འགྱུར་གྱིས་བདག་གིས་ཆོས་ཀྱི་སྦྱིན་པར་བྱ་བར་གོར་མ་ཆག་སྙམ་མོ། །དེ་སྦྱིན་པ་དེ་ལྟ་བུ་སྦྱིན་པ་ན་ཆགས་པས་སྦྱིན་པར་མི་བྱེད། སྡང་བས་སྦྱིན་པར་མི་བྱེད། རྨོངས་པས་སྦྱིན་པར་མི་བྱེད། ཚིག་པ་ཟ་ཞིང་སྦྱིན་པར་མི་བྱེད། བརྙས་བཞིན་དུ་སྦྱིན་པར་མི་བྱེད། རྡེག་ཅིང་སྦྱིན་པར་མི་བྱེད། ཚར་བཅད་དེ་སྦྱིན་པར་མི་བྱེད། ཁྱད་དུ་གསོད་ཅིང་སྦྱིན་པར་མི་བྱེད། སྨད་དེ་སྦྱིན་པར་མི་བྱེད། ང་རྒྱལ་གྱིས་ཁེངས་བཞིན་དུ་སྦྱིན་པར་མི་བྱེད། འགྱིང་བཞིན་དུ་སྦྱིན་པར་མི་བྱེད། ལྷག་མར་གྱུར་པར་མི་བྱེད། རུལ་ཞིང་མྱགས་པ་སྦྱིན་པར་མི་བྱེད་ཀྱི་སྦྱིན་པ་གང་དང་གང་སྦྱིན་པ་དེ་གུས་པར་བྱས་ཏེ་སྦྱིན་པར་བྱེད། བླ་མར་བྱེད༑ རི་མོར་བྱེད། མཆོད་པར་བྱས་ཤིང་བརྗོད་ནས་སྦྱིན་པར་བྱེད། མང་དུ་སྦྱིན་པར་བྱེད༑ བཟང་པོ་སྦྱིན་པར་བྱེད། རབ་ཏུ་དགའ་བས་སྦྱིན་པར་བྱེད། དགའ་ཞིང་མགུ་བས་སྦྱིན་པར་བྱེད། གཙང་བ་དང་རྒྱ་ཆེར་སྦྱིན་པར་བྱེད། རང་གི་ལག་ནས་སྦྱིན་པར་བྱེད། གུས་པ་དང་བཅས་པ་དང༌། ཞེ་ས་དང་བཅས་པས་སྦྱིན་པར་བྱེད། བསམ་པ་དག་ཅིང་བཟང་ལ་དགེ་བས་སྦྱིན་པར་བྱེད། སེར་སྣ་མེད་པས་སྦྱིན་པར་བྱེད། བརྐམ་པ་མེད་པར་སྦྱིན་པར་བྱེད། ཞུམ་པ་མེད་པར་སྦྱིན་པར་བྱེད། འཇིགས་པ་མེད་པར་སྦྱིན་པར་བྱེད། རྒྱ་ཆེ་ཞིང་ཡངས་པར་སྦྱིན་པར་བྱེད་དོ། །དེ་སྦྱིན་པ་དེ་ལྟ་བུ་དེ་སྦྱིན་པ་ན་འདི་སྙམ་དུ། འདི་ནི་ཚུལ་ཁྲིམས་དང་ལྡན་པ་ཡིན་གྱིས་བདག་གིས་སྦྱིན་པར་བྱའོ། །འདི་ནི་ཚུལ་ཁྲིམས་འཆལ་བ་ཡིན་ནོ། །འདི་ནི་དགེ་བའི་ཆོས་དང་ལྡན་པ་ཡིན་ནོ། །འདི་ནི་དགེ་བའི་ཆོས་མ་ཡིན་པ་དང་ལྡན་པ་ཡིན་ནོ༑ ༑འདི་བྱིན་ན་ནི་འབྲས་བུ་ཆེ་བ་དང༌། ཕན་ཡོན་ཆེ་བ་དང་མཐུ་ཆེ་བར་འགྱུར་རོ། །འདི་ལ་བྱིན་ན་ནི་འབྲས་བུ་མི་ཆེ་བ་དང༌། ཕན་ཡོན་མི་ཆེ་བ་དང༌། མཐུ་མི་ཆེ་བར་འགྱུར་རོ་སྙམ་དུ་མི་སེམས་སོ། །གཞན་ཡང་ཡང་དག་པའི་བློ་དང་ལྡན་གྱི་ཡང་དག་པ་མ་ཡིན་པ་མ་ཡིན་པའི་ཕྱིར་དེ་སྦྱིན་པ་དེ་སྦྱིན་པ་ན། འདི་སྙམ་དུ་སྦྱིན་པ་འདི་དང་དགེ་བའི་རྩ་བ་དང༌།ཆོས་ཀྱི་སྦྱིན་པ་དེ་ཡོངས་སུ་གཏོང་བ་དེས་ན་བདག་རྒྱལ་པོར་གྱུར་ཅིག་ཅེའམ། རྒྱལ་པོ་གཞན་ནམ། བློན་པོ་ཆེན་པོའམ། ལྷའམ། ཀླུའམ། ལྷའི་བུའམ། ལྷ་གཞན་གང་ཡང་རུང་བ་ཞིག་ཏུ་གྱུར་ཅིག་ཅེས་སེམས་བསྐྱེད་པར་མི་བྱེད་དོ། །འོ་ན་གང་དུ་ཞེ་ན། གཞན་དུ་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱེད་དེ། དགེ་བའི་རྩ་བ་འདི་དང༌། ཆོས་ཀྱི་ཕྱིར་ཡོངས་སུ་གཏོང་བ་འདིས་ན། བདག་སེམས་ཅན་མ་བསྒྲལ་བ་རྣམས་སྒྲོལ་བ་དང༌། མ་གྲོལ་བ་རྣམས་དགྲོལ་བར་བྱེད་པ་དང༌། དབུགས་མ་བྱིན་པ་རྣམས་དབུགས་འབྱིན་པ་དང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་ཟློ་བར་བྱེད་པ་དང༌། འཇིག་རྟེན་ལོང་བ་འདྲེན་པ་མེད་པ་དང༌། སྐྱོ་བ་མེད་པ་དང༌། སྐྱབས་མེད་པ་དང༌།གནས་མེད་པ་དང༌། གླིང་མེད་པ་དང༌། དཔུང་གཉེན་མེད་པ་རྣམས་ཀྱི་འདྲེན་པ་དང༌། ཡོངས་སུ་འདྲེན་པ་དང༌། སྒྲོལ་བ་དང༌། སྐྱབས་དང༌། གནས་དང༌། གླིང་དང༌། དཔུང་གཉེན་དུ་གྱུར་ཅིག་ས་ཡོངས་སུ་བསྔོ་བར་བྱེད་དོ། །ཆོས་ཕྱིར་སྦྱིན་པ་འདིས་ནི་བདག །འཁོར་བ་ཡི་ནི་རྒྱ་མཚོ་ལས། །གཞན་མིན་ཐེག་པ་ཆེན་པོ་ཡིས། །སེམས་ཅན་རྣམས་ནི་སྒྲོལ་གྱུར་ཅིག ༑སྐྱེ་བོ་ཐམས་ཅད་ཉོན་མོངས་པའི། །འཆིང་བ་དག་ལས་གྲོལ་བར་ཤོག །དབུགས་མ་བྱིན་པ་དབུགས་འབྱིན་ཅིང༌། །མྱ་ངན་འདས་ལམ་སྟོན་གྱུར་ཅིག །འཇིག་རྟེན་ལོང་བ་འདྲེན་མེད་པའི། །ཡོངས་སུ་འདྲེན་པར་བདག་གྱུར་ཅིག །ལུས་ཅན་རྣམས་ལ་སྐྱོབ་པ་དང༌༑ ༑དཔུང་གཉེན་གླིང་དང་སྐྱབས་གྱུར་ཅིག །རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་དུ་ཕྱིན་པ་ལ་མངོན་པར་བརྩོན་པར་བྱེད་པ་ཡིན་ནོ། །ཞེས་བཀའ་སྩལ་པས། བྱང་ཆུབ་སེམས་དཔའ་མིའི་དབང་པོ་གཙུག་གི་ནོར་བུ་ཚིམ་ཞིང་མགུ་ལ་ཡི་རངས་ཏེ་མངོན་པར་བསྟོད་དོ། །
༈ གཞན་ཡང་འཕགས་པ་སྦྱིན་པའི་ཕན་ཡོན་བསྟན་པ་ལས། བཅོམ་ལྡན་འདས་རྒྱལ་བྱེད་ཀྱི་ཚལ་ན་བཞུགས་པའི་ཚེ། དགེ་སློང་རྣམས་ལ་བཀའ་སྩལ་པ། དགེ་སློང་དག་མཁས་པ་རྣམས་ཀྱིས་ནི་རྣམ་པ་སུམ་ཅུ་རྩ་བདུན་སྦྱིན་པ་སྦྱིན་ནོ། །གང་ཞེ་ན། སེར་སྣ་སྤངས་པའི་ཕྱིར་དད་པས་སྦྱིན་པ་སྦྱིན་ནོ། །དུས་སུ་སྦྱིན་པ་སྦྱིན་ནོ། །དེ་བཞིན་གཤེགས་པས་གནང་བའི་རུང་བའི་དངོས་པོ་གསུམ་ཡོངས་སུ་དག་པར་སྦྱིན་པ་སྦྱིན་ནོ། །སེམས་ཀྱི་འཁྲུགས་པའི་སྐྱོན་ཐམས་ཅད་སྤང་པའི་ཕྱིར་བསྟི་སྟང་དུ་བྱས་ཏེ་སྦྱིན་པ་སྦྱིན་ནོ། །སྙིང་པོ་མེད་པའི་ལུས་ལས་སྙིང་པོ་བླང་བའི་ཕྱིར་རང་གི་ལག་ནས་སྦྱིན་པ་སྦྱིན་ནོ། །གཞན་ལ་མི་གནོད་པའི་སྦྱིན་པ་བྱིན་ན་རྣམ་པར་སྨིན་པར་གཏོང་བ་ཆེན་པོ་དེ་རབ་ཏུ་འཐོབ་པར་འགྱུར་རོ། །ཁ་དོག་ཕུན་སུམ་ཚོགས་པ་སྦྱིན་པ་བྱིན་ན་རྣམ་པར་སྨིན་པ་ཁ་དོག་མཛེས་པ་རབ་ཏུ་འཐོབ་པར་འགྱུར་རོ། །དྲི་ཕུན་སུམ་ཚོགས་པ་སྦྱིན་པ་བྱིན་ན་རྣམ་པར་སྨིན་པར་གྲགས་པའི་དྲི་རབ་ཏུ་འཐོབ་པར་འགྱུར་རོ། །དེ་བཞིན་དུ། རོ་བྲོ་བ་ཕུན་སུམ་ཚོགས་པས་རོ་བྲོ་བ་མཆོག་གི་དཔེ་བྱད་བཟང་པོ་འཐོབ་པར་འགྱུར་རོ། །གྱ་ནོམ་པ་བྱིན་པས་ལོངས་སྤྱོད་གྱ་ནོམ་པ་འཐོབ་པར་འགྱུར་རོ༑ ༑རྒྱ་ཆེན་པོ་བྱིན་པས་ལོངས་སྤྱོད་རྒྱ་ཆེན་པོ་འཐོབ་པར་འགྱུར་རོ། །བཟའ་བ་བྱིན་ན་ཚེ་རབས་ཐམས་ཅད་དུ་བཀྲེས་པ་རྣམ་པར་གཅོད་པ་འཐོབ་པར་འགྱུར་རོ། །བཏུང་བ་བྱིན་ན་ཚེ་རབས་ཐམས་ཅད་དུ་སྐོམ་པ་རྣམ་པར་གཅོད་པ་འཐོབ་པར་འགྱུར་རོ། །བགོ་བ་བྱིན་པས་གོས་ཀྱི་ལོངས་སྤྱོད་སྣ་ཚོགས་འཐོབ་པར་འགྱུར་རོ། །གནས་ཀྱི་སྦྱིན་པས་པུ་ཤུ་དང་ཁང་པ་བརྩེགས་པ་དང༌། ཁྱམས་དང༌། ཁང་པ་དང༌། གཞལ་མེད་ཁང་དང་སྐྱེད་མོའི་ཚལ་དང་ཀུན་དགའ་ར་བ་དང་ཡུལ་འཐོབ་པར་འགྱུར་རོ། །མལ་ཆ་བྱིན་ན་རིགས་མཐོན་པོ་འཐོབ་པར་འགྱུར་རོ། །བཞོན་པ་བྱིན་ན་རྫུ་འཕྲུལ་གྱིས་རྐང་པ་བཞི་འཐོབ་པར་འགྱུར་རོ། །སྨན་བྱིན་པས་རྒ་ཤི་མེད་ཅིང་མྱ་ངན་དང་ཀུན་ནས་ཉོན་མོངས་པ་འགོག་པའི་མྱ་ངན་ལས་འདས་པ་འཐོབ་པར་འགྱུར་རོ། །ཆོས་སྦྱིན་པས་སྐྱེ་བ་དྲན་པ་རབ་ཏུ་འཐོབ་པར་འགྱུར་རོ། །མེ་ཏོག་བྱིན་པས་བྱང་ཆུབ་ཡན་ལག་གི་མེ་ཏོག་འཐོབ་པར་འགྱུར་རོ། །ཕྲེང་བ་བྱིན་ན་འདོད་ཆགས་དང་ཞེ་སྡང་དང་གཏི་མུག་གི་དྲི་མ་རྣམ་པར་དག་པ་འཐོབ་པར་འགྱུར་རོ། །བདུག་པ་བྱིན་ན་ཉོན་མོངས་པའི་དྲི་ང་བ་མེད་པ་འཐོབ་པར་འགྱུར་རོ། །གདུགས་བྱིན་ན་ཆོས་ལ་དབང་བའི་དབང་ཕྱུག་འཐོབ་པར་འགྱུར་རོ། །དྲིལ་བུ་བྱིན་ན་སྒྲ་དབྱངས་ཡིད་དུ་འོང་བ་འཐོབ་པར་འགྱུར་རོ། །སིལ་སྙན་བྱིན་ན་ཚངས་པའི་སྒྲ་དབྱངས་ལྟ་བུ་འཐོབ་པར་འགྱུར་རོ༑ ༑མར་མེ་བྱིན་ན་ལྷའི་མིག་སྒྲིབ་པ་མེད་ཅིང་རྣམ་པར་དག་པ་འཐོབ་པར་འགྱུར་རོ། །དར་བྱིན་ན་མིའི་ནང་ན་རྣམ་པར་གྲོལ་བའི་དར་གྱིས་བཅིངས་པ་འཐོབ་པར་འགྱུར་རོ། །དེ་བཞིན་གཤེགས་པའི་མཆོད་རྟེན་ནམ་སྐུ་གཟུགས་ལ་འབྲུ་མར་དྲི་ཞིམ་པོ་ཕུལ་ལམ་སྤོས་ཀྱི་ཁྲུས་ཆུ་དབུལ་བ་ཕུལ་ན་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུ་འཐོབ་པར་འགྱུར་རོ། །ཁྲུས་ཀྱི་ཡོ་བྱད་བྱིན་ན་ཚེ་རབས་ཐམས་ཅད་དུ་ནད་ཉུང་བ་དང་རིགས་ཀྱི་མཆོག་ཏུ་སྐྱེ་ཞིང་ཀུན་ཏུ་མཛེས་པ་འཐོབ་པར་འགྱུར་རོ། །སྙིང་པོ་ལྔ་བྱིན་ན་ཚེ་རབས་ཐམས་ཅད་དུ་མཐུ་ཆེ་ཞིང་སྤྲོ་བ་ཆེན་པོ་མི་བུལ་བ་འཐོབ་པར་འགྱུར་རོ། །བྱམས་པ་ལ་གནས་ཏེ་སྦྱིན་པ་བྱིན་ན་གནོད་སེམས་མེད་པ་འཐོབ་པར་འགྱུར་རོ། །སྙིང་རྗེ་ལ་གནས་ཏེ་བྱིན་ན་འཚེ་བ་མེད་པ་འཐོབ་པར་འགྱུར་རོ། །དགའ་བ་ལ་གནས་ཏེ་བྱིན་ན་མི་འཇིགས་པ་སྦྱིན་པ་འཐོབ་པར་འགྱུར་རོ། །བཏང་སྙོམས་ལ་གནས་ཏེ་བྱིན་ན་མི་དགའ་བ་སྤོང་བ་འཐོབ་པར་འགྱུར་རོ། །རྣམ་པ་སྣ་ཚོགས་ཀྱི་སྦྱིན་པ་བྱིན་ན་ལོངས་སྤྱོད་སྣ་ཚོགས་པ་འཐོབ་པར་འགྱུར་རོ། །ལན་ལ་མི་རེ་བ་ལ་གནས་ཏེ་སྦྱིན་པ་བྱིན་ན་རྣམ་པར་སྨིན་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རབ་ཏུ་འཐོབ་པར་འགྱུར་ཏེ། དགེ་སློང་དག་མཁས་པ་རྣམས་ཀྱིས་རྣམ་པ་སུམ་ཅུ་རྩ་བདུན་པོ་དེ་དག་སྦྱིན་ནོ། །ཞེས་བཀའ་སྩལ་ཏོ། །གཞན་ཡང་འཕགས་པ་སྐྱེས་བུ་དམ་པའི་མདོ་ལས། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་ལྔ་པོ་འདི་དག་ནི་སྐྱེས་བུ་དམ་པའི་སྦྱིན་པ་དག་ཡིན་ཏེ། ལྔ་གང་ཞེ་ན། སྐྱེས་བུ་དམ་པ་ནི་དད་པས་སྦྱིན་པ་བྱིན་པར་བྱེད་པ་ཡིན། དེ་བཞིན་དུ་གུས་པར་བྱས་ཏེ་དང༌། རང་གི་ལག་པ་ནས་དང༌། དུས་སུ་དང༌། གཞན་དག་ལ་མི་གནོད་པར་སྦྱིན་པར་བྱེད་པ་ཡིན་ནོ། །དགེ་སློང་དག་དད་པས་སྦྱིན་པ་བྱིན་པའི་འབྲས་བུ་རྣམ་པར་སྨིན་པ་འདོད་པར་བྱ་བ་གང་ཞེ་ན། དད་པས་སྦྱིན་པ་བྱིན་པས་ཕྱུག་པོར་འགྱུར་བ་ཡིན། ནོར་མང་བ་དང་ལོངས་སྤྱོད་ཆེ་བ་ཡིན། ནོར་གྱི་ཡོ་བྱད་མང་བ་ཡིན། བདག་དབང་བའི་སློང་ཆེ་བ་ཡིན། ནོར་དང་འབྲུ་དང་དབྱིག་དང་གསེར་དང༌། མཛོད་དང་བང་བའི་ཚོགས་མང་བ་ཡིན༑ བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་མང་བ་ཡིན། མཛའ་བོ་དང༌། བློན་པོ་དང་ཉེ་དུ་དང་སྣག་གི་གཉེན་མཚམས་མང་བ་ཡིན་ཏེ། དགེ་སློང་དག་དད་པས་སྦྱིན་པ་བྱིན་པའི་འབྲས་བུ་རྣམ་པར་སྨིན་པ་དེ་ལྟ་བུ་འདོད་པར་བྱའོ། །དེ་བཞིན་དུ་གུས་པས་བྱས་ཏེ་བྱིན་པས་ཕྱུག་པོར་འགྱུར་བ་ནས། སྣག་གི་གཉེན་མཚམས་མང་བའི་བར་སྔར་ལྟར་ལ༑ བུ་དང་ཆུང་མ་དང་བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་དང༌། མཛའ་བོ་དང་བློན་པོ་དང་ཉེ་དུ་དང་སྣག་གི་གཉེན་མཚམས་དག་གིས་ཀྱང་གུས་པས་བྱས་པར་འགྱུར་བ་ཡིན་ཏེ། དེ་ནི་གུས་པར་བྱས་ཏེ་བྱིན་པའི་འབྲས་བུ་རྣམ་པར་སྨིན་པའོ། །རང་གི་ལག་པས་བྱིན་པས་ཕྱུག་པོར་གྱུར་པ་ནས། སྣག་གི་གཉེན་མཚམས་མང་བའི་བར་སྔ་མ་བཞིན་ལ། དེའི་ཁྱིམ་གྱི་ལོངས་སྤྱོད་རྒྱ་ཆེན་པོ་དག་ལ་ཡང་སེམས་འཇུག་པ་ཡིན། ཟས་ཀྱི་ལོངས་སྤྱོད་རྒྱ་ཆེན་པོ་དག་དང༌། དེ་བཞིན་དུ་ཐེག་པ་དང༌། གོས་དང་མལ་གྱི་ལོངས་སྤྱོད་རྒྱ་ཆེན་པོ་དག་དང༌། གཟུགས་དང༌། སྒྲ་དང༌། དྲི་དང་རོ་དང༌། རེག་བྱ་ཆེན་པོ་དག་ལའང་སེམས་འཇུག་པ་ཡིན་ཏེ། དེ་ནི་རང་གི་ལག་པས་བྱིན་པའི་འབྲས་བུའོ། །དུས་སུ་སྦྱིན་པ་བྱིན་པས་ཕྱུག་པོར་འགྱུར་བ་ནས། སྣག་གི་གཉེན་མཚམས་མང་བ་ཡིན། དེའི་ནོར་དག་ཀྱང་དུས་སུ་ཐོབ་པ་དང༌། མང་ཞིང་མཐུན་པ་མངོན་དུ་འབྱུང་བ་ཡིན་ཏེ། དེ་ནི་དུས་སུ་བྱིན་པའི་འབྲས་བུའོ། །གཞན་ལ་མི་གནོད་པར་བྱིན་པས་ཕྱུག་པོར་གྱུར་པ་ནས་སྣག་གི་གཉེན་མཚམས་མང་བ་ཡིན། དེའི་ལོངས་སྤྱོད་གང་དག་བརྩོན་འགྲུས་དང་མཐུས་སྒྲུབ་པ་སོགས་དང་ཆོས་ཀྱི་ཐོབ་པ་དེ་དག་ལ་ཡང་རྒྱལ་པོའམ། རྐུན་པོའམ། མེའམ། ཆུའམ། མི་མཛའ་བ་བགོ་སྐལ་སྤྱོད་པའམ། གང་ལས་ཀྱང་བར་ཆད་མི་འབྱུང་བ་ཡིན། གཞན་ལ་མི་གནོད་པར་སྦྱིན་པ་བྱིན་པའི་འབྲས་བུ་རྣམ་པར་སྨིན་པ་འདི་ལ་འདོད་པར་བྱའོ། །ཞེས་གསུངས་པ་སོགས་མདོ་སྣ་ཚོགས་པ་ནས་སྦྱིན་པ་དང་སྦྱིན་པའི་ཡོན་ཏན་གྱི་བསྔགས་པ་དང་རྣམ་སྨིན་གྱི་འབྲས་བུ་སོགས་རྒྱ་ཆེར་བཀའ་སྩལ་པ་བཞིན་བདག་ལེགས་སུ་འདོད་པ་དག་གིས་ནི་སྙིང་པོའི་ནོར་ལ་སྙིང་པོ་ལེན་པར་བྱ་བའི་ཕྱིར་སྦྱིན་པ་དག་སྦྱིན། བསོད་ནམས་དག་བསགས་ཏེ། སྦྱིན་པའི་བགོ་བཤའ་ལ་འབད་པར་བྱ་དགོས་ཤིང༌། དེ་ལས་ཀྱང་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་འཕགས་པ་དགྱེས་པའི་ཚུལ་ཁྲིམས་ལ་འབད་པ་ནི་ཆེས་ཁྱད་པར་དུ་འཕགས་པ་ཡིན་ཏེ། དགའ་བོ་རབ་ཏུ་བྱུང་བའི་མདོ་ལས། དགའ་བོས་གསོལ་པ། བཅོམ་ལྡན་འདས་རབ་ཏུ་འབྱུང་བ་ཞེས་པའི་ཚིག་གི་དོན་དེ་ཅི་ལགས། བཀའ་སྩལ་པ། སྡིག་པ་ཐམས་ཅད་ཡོངས་སུ་སྤོང་བ་ཡིན། འདོད་ཆགས་དང་ཞེ་སྡང་དང་གཏི་མུག་རབ་ཏུ་སེལ་བ་ཡིན་ནོ། །འཐབ་པ་དང༌། འཐབ་མོ་དང༌། མཚང་འདྲུ་བ་དང༌། རྩོད་པ་དང༌། འགྱེད་པ་དང༌། སྒྱུ་དང༌། གཡོའི་མུན་པས་བསྡུས་པའི་དྲི་མ་ཐམས་ཅད་འཁྲུ་བ་ཡིན་ནོ། །ལོ་ཏོག་ཐམས་ཅད་ཀྱི་ས་གཞི་ལྟ་བུར་ཡོན་ཏན་ཐམས་ཅད་ཀྱི་གཞི་ཡིན་ནོ༑ ༑རིན་པོ་ཆེ་ཐམས་ཅད་ཀྱི་འབྱུང་ཁུངས་ཡིན་ནོ། །བདེ་བ་ཐམས་ཅད་ཀྱི་ཡིད་བཞིན་གྱི་ནོར་བུ་ཡིན་ནོ། །ཡོན་ཏན་ཐམས་ཅད་ཀྱི་གོ་འཕང་གི་གནས་ཡིན་ནོ། །སེམས་ཅན་ཐམས་ཅད་དབུགས་འབྱིན་པ་ཡིན་ནོ། །འབྱུང་པོ་ཐམས་ཅད་ཀྱི་ཡིད་བརྟན་པ་ཡིན་ནོ། །སྲོག་ཆགས་ཐམས་ཅད་ལ་མི་འཇིགས་པ་སྦྱིན་པ་ཡིན་ནོ། །སེམས་ཅན་དབུལ་པོ་ཐམས་ཅད་ཀྱི་བུམ་པ་བཟང་པོ་ཡིན་ནོ། སྐྱབས་མེད་པ་རྣམས་ཀྱི་དཔུང་གཉེན་ཡིན་ནོ། །ཀུན་ཏུ་ཚོལ་བས་ཕོངས་པ་དང་སྡུག་བསྔལ་གྱི་ཉམ་ཐག་པ་རྣམས་ཀྱི་བསྟི་ས་ཡིན་ནོ། །སངས་རྒྱས་ཐམས་ཅད་ཀྱི་མ་འདྲེས་པ་ཡིན་ནོ། །སེམས་ཅན་ཐམས་ཅད་ཀྱིས་མཆོད་པར་བྱ་བ་ཡིན་ནོ། །མཁས་པ་རྣམས་ཀྱིས་བསྔགས་པ་ཡིན་ནོ། །ཐར་པར་འགྲོ་བ་རྣམས་ཀྱི་ལམ་ཡིན་ནོ༑ ༑སེམས་ཅན་དག་པ་རྣམས་ཀྱི་བསྙེན་པར་བྱ་བ་ཡིན་ནོ། །སྣོད་དུ་གྱུར་པ་རྣམས་ཀྱི་བསྟན་པར་བྱ་བ་ཡིན་ནོ། །ངན་སོང་གི་སྒོ་གཅོད་པ་ཡིན་ནོ། །མཐོ་རིས་དང་ཐར་པའི་སྒོ་འབྱེད་པ་ཡིན་ནོ། །ལྷའི་འགྲོ་བ་རྣམས་ཀུན་ཏུ་འགེངས་པ་ཡིན་ནོ། །སྡུག་བསྔལ་ཐམས་ཅད་ཀུན་ཏུ་གཅོད་པ་ཡིན་ནོ། །སྲེད་པའི་འཆིང་བས་བཅིངས་པ་རྣམས་རྣམ་པར་གྲོལ་བར་བྱེད་པ་ཡིན་ཏེ། དགའ་བོ་དེ་ནི་རབ་ཏུ་བྱུང་བ་ཞེས་བྱའོ། །ཡང་དག་པའི་ལྟ་བའི་ཁྱིམ་ཡིན་ནོ༑ ༑ཐར་པའི་ཡང་དག་པའི་སྡོམ་པ་ཡིན་ནོ། །མྱ་ངན་ལས་འདས་པ་ལ་བསྙེན་པ་ཡིན་ནོ༑ ༑རྒྱུན་ཉེ་བར་གཅོད་པ་ཡིན་ནོ། །ཉོན་མོངས་པ་རྣམས་སྲེག་པ་ཡིན་ནོ། །ཕྲ་རྒྱས་རྣམས་འབྱིན་པ་ཡིན་ནོ། །ལྟ་བ་ངན་པའི་དྲྭ་བ་རྣམས་འཇིག་པར་བྱེད་པ་ཡིན་ནོ། །བདུད་ཀྱི་རྒྱལ་མཚན་བསྙིལ་བ་ཡིན་ནོ། །བཟོད་པ་སྨྲ་བ་སྒྲེང་བ་ཡིན་ནོ། །འཁོར་བའི་འཁོར་ལོ་ལྡོག་པར་བྱེད་པ་ཡིན་ནོ། །ཆོས་ཀྱི་འཁོར་ལོ་སྐོར་བར་བྱེད་པ་ཡིན་ནོ། །ནུ་ཞོའི་རྒྱ་མཚོ་སྐེམ་པ་ཡིན་ནོ། །རུས་པའི་རི་འཇིག་པར་བྱེད་པ་ཡིན་ནོ། །སྐྱེ་བ་དང་རྒ་བ་དང་ན་བ་དང་འཆི་བའི་མཐའ་ཡིན་ནོ། །ཕུང་པོའི་ཁུར་འཇོག་པ་ཡིན་ནོ། །ཉོན་མོངས་པའི་འདམ་དུ་བྱིང་བ་རྣམས་འབྱིན་པ་ཡིན་ནོ། །ཁྱིམ་གྱི་གཟེབ་ཏུ་བཅིངས་པ་རྣམས་རྣམ་པར་གྲོལ་བར་བྱེད་པ་ཡིན་ནོ༑ ༑གནོད་པའི་ཚོར་བ་རྣམས་ཟད་པར་བྱེད་པ་ཡིན་ནོ། །ཐེ་ཚོམ་རྣམས་དང་ཉོན་མོངས་པའི་དྲི་བརྟན་པོར་གྱུར་པ་རྣམས་གཅོད་པ་ཡིན་ནོ། །རྒ་ཤིས་འཇིགས་པ་རྣམས་དབུགས་འབྱིན་པ་ཡིན་ནོ། །སྡུག་པ་དང་བྲལ་བ་ཟད་པར་བྱ་བ་ཡིན་ནོ། །འཁོར་བའི་སྡུག་བསྔལ་གྱིས་གཙེས་པ་རྣམས་ཀྱི་བདེ་བ་དང༌། མི་འཇིགས་པའི་འགྲམ་ཡིན་ནོ། །འདོད་པའི་ཁམས་ལས་བརྒལ་བར་བྱེད། གཟུགས་ཀྱི་ཁམས་ལས་ཡང་དག་པར་བརྒལ་བར་བྱེད། གཟུགས་མེད་པའི་ཁམས་ལས་རྣམ་པར་བརྒལ་བར་བྱེད་པ་ཡིན་ནོ། །དོན་དམ་པར་མྱ་ངན་ལས་འདས་པ་མཆོག་ཐོབ་པར་བྱེད་པ་ཡིན་ཏེ། དགའ་བོ་དེ་ནི་རབ་ཏུ་བྱུང་བ་ཞེས་བྱའོ། །དེ་བཞིན་འཇིག་རྟེན་ཐམས་ཅད་ཀྱི་མིག་ལྟ་བུའོ། །གཏི་མུག་གི་མུན་པའི་སྒྲོན་མེའོ། །རྒྱུད་དག་པར་བྱེད་པའོ། །ཉོན་མོངས་པའི་ནད་ཐམས་ཅད་རབ་ཏུ་ཞི་བར་བྱེད་པའོ། །ལམ་སྟོར་བ་རྣམས་ལ་ལམ་ཀུན་ཏུ་སྟོན་པའོ། །ཆོས་ཐམས་ཅད་ཀྱི་དེ་ཁོ་ན་སྟོན་པའོ། །མདུད་པ་ཐམས་ཅད་རྣམ་པར་གྲོལ་བར་བྱེད་པའོ། །མ་རིག་པའི་མུན་པ་ཐམས་ཅད་སེལ་བར་བྱེད་པའོ། །མི་ཤེས་པའི་རབ་རིབ་ཀྱི་སྒྲིབ་པའི་མུན་པ་རྣམས་འདྲལ་བར་བྱེད་པའོ། །ལེ་ལོ་ཅན་རྣམས་བརྩོན་འགྲུས་རྩོམ་པར་བྱེད་པའོ། །ཚུལ་ཁྲིམས་ཉམས་པ་རྣམས་སྐྱོ་བར་བྱེད་པའོ། །ཚུལ་ཁྲིམས་དང་ལྡན་པ་རྣམས་རབ་ཏུ་དགའ་བར་བྱེད་པའོ། །བརྩོན་འགྲུས་བརྩམས་པ་རྣམས་མཆོག་ཏུ་དགའ་བའོ། །ནང་དུ་ཡང་དག་པ་འཇོག་པ་ལ་མངོན་པར་དགའ་བ་རྣམས་རབ་ཏུ་དགའ་བའོ། །རྣལ་འབྱོར་སྤྱོད་པ་རྣམས་མཆོག་ཏུ་ཆོག་ཤེས་པར་བྱེད་པའོ། །ཉོན་མོངས་པའི་དགྲ་འཇོམས་པར་བྱེད་པ་རྣམས་ཀྱི་མཚོན་ཆའོ། །ཕྱིར་མི་འོང་བ་རྣམས་མཆོག་ཏུ་རྒྱལ་བར་བྱེད་པའོ། །གནས་མེད་པ་རྣམས་ཀྱི་གནས་སོ། །སྐྱོབ་པ་མེད་པ་རྣམས་ཀྱིས་སྐྱོབ་པའོ། །འཇིགས་པས་འབྲེལ་བྲེལ་བ་རྣམས་ཀྱི་མི་འཇིགས་པར་བྱེད་པའོ། །སྐྱབས་མེད་པ་རྣམས་ཀྱི་སྐྱབས་སོ། །སྡུག་བསྔལ་བ་རྣམས་ཀྱི་བདེ་བའི་ཡོ་བྱད་དོ། །འཁོར་བའི་འཆིང་བས་བཅིངས་པ་རྣམས་འགྲོལ་བར་བྱེད་པ་ཡིན་ཏེ། དེ་ནི་རབ་ཏུ་བྱུང་བ་ཞེས་བྱའོ། །ལྷ་དང་མི་རྣམས་ཀྱིས་བཀུར་སྟི་བྱས་པ་ཡིན་ནོ། །མིའི་དབང་པོ་རྣམས་ཀྱིས་མཆོད་པའོ། །སངས་རྒྱས་ཐམས་ཅད་ཀྱིས་དགོངས་པའོ། །ཁྱིམ་གྱི་གནས་ཡོངས་སུ་གཏོང་བའོ། །མྱ་ངན་ལས་འདས་པའི་ལམ་འདྲེན་པའོ། །སྐྲའི་ཁུར་འདྲེག་པའོ། །གོས་ངུར་སྨྲིག་ནི་འདོད་ཆགས་དང་བྲལ་བའི་རྟགས་སོ། །རིགས་པ་ལ་བརྩོན་པ་བརྩོན་འགྲུས་ཀྱི་ཞིང་ཡིན་ནོ། །འདི་ནི་དྲང་སྲོང་རྣམས་ཀྱི་རྒྱལ་མཚན་ཡིན་ནོ། །བདུད་སྡིག་ཏོ་ཅན་རྣམས་ཀྱི་གྲགས་པ་འཇོམས་པ་ཡིན་ནོ། །ལྷ་དང་མི་རྣམས་རབ་ཏུ་དགའ་བར་བྱེད་པ་ཡིན་ཏེ། དགའ་བོ་རབ་ཏུ་བྱུང་བ་ནི་དེ་ལྟ་བུ་ཡིན་ན་ཅིའི་ཕྱིར་རབ་ཏུ་མི་འབྱུང༌། དགའ་བོ་རབ་ཏུ་བྱུང་བ་ནི་འཁོར་ལོས་སྒྱུར་བའི་རྒྱལ་སྲིད་ཀྱི་བདེ་བ་བས་ཀྱང་ཆེས་ཁྱད་པར་དུ་འཕགས་པར་བདེ་བ་ཡིན་ན། དགའ་བོ་གཞན་ཡང་དལ་བ་ཐོབ་པ་ནི་བསྐལ་པ་བྱེ་བ་བརྒྱར་ཡང་ཤིན་ཏུ་རྙེད་པར་དཀའ་བ་ཡིན་ཏེ༑ སངས་རྒྱས་འབྱུང་བ་ནི་དེ་བས་ཀྱང་ཆེས་རྙེད་པར་དཀའ་བ་ཡིན་ནོ། །དགའ་བོ་ཐར་པར་འདོད་པ་རྒྱལ་པོའི་དྲང་སྲོང་རྣམས་དང༌། གཞན་ཡང་འཁོལ་ལོས་སྒྱུར་བའི་རྒྱལ་པོ་རིན་ཆེན་སྣ་བདུན་དང་ལྡན་པ་རྣམས་ཀྱང་བཙུན་མོའི་འཁོར་དང་བཅས་ཏེ་དེ་རྣམས་བོར་ནས་རབ་ཏུ་བྱུང་ངོ༌། །དེ་བཞིན་དུ་ཁྱིམ་བདག་དང་བྲམ་ཟེའི་ཚོགས་གཞན་རྣམས་ཀྱང་ཁྱིམ་རྣམས་བོར་ནས་རབ་ཏུ་བྱུང་ངོ་ཞེས་དང༌། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཁམས་གསུམ་པ་གང་དག་ཡིན་པའི་འཇིག་རྟེན་གང་བར་གྱུར་ལ། རིགས་ཀྱི་བུའམ་རིགས་ཀྱི་བུ་མོ་དད་པ་ཅན་ལ་ལས་ལོ་བརྒྱར་འདི་ལྟ་སྟེ་ཆོས་གོས་དང༌། བསོད་སྙོམས་དང༌། མལ་སྟན་དང་ནད་ཀྱི་གསོས་སྨན་དང༌། ཡོ་བྱད་རྣམས་ཀྱིས་བསྙེན་བཀུར་བྱེད་ན་དགའ་བོ་དེ་ནི་རབ་ཏུ་བྱུང་བ་ངེས་པར་འབྱུང་བའི་སེམས་ཀྱིས་བཅུ་དྲུག་གི་ཆར་ཡང་མི་ཕོད་དོ། །དགའ་བོ་ཁྱོད་ཀྱིས་རབ་ཏུ་བྱུང༌། །དལ་བ་ཤིན་ཏུ་རྙེད་དཀའ་སྟེ། །དགའ་བོ་སྟོན་པ་མངོན་གྱུར་པ། །ང་ལ་མི་མཉེས་མ་བྱེད་ཅིག །དགའ་བོ་དཔེར་ན་ས་ཆེན་པོ་འདི་ཆུ་གཅིག་པུར་རྒྱ་མཚོར་གྱུར་ལ། དེ་ན་རུས་སྦལ་ཞར་བ་གཅིག་ཀྱང་ཡོད། དེ་ན་གཉའ་ཤིང་བུ་ག་གཅིག་པ་གཅིག་ཀྱང་རྒྱུ་ལ་རུས་སྦལ་ཞར་བ་དེ་འདི་སྐད་དུ༑ གཉའ་ཤིང་གི་བུ་ག་དེར་མགྲིན་པ་ཆུད་པར་བྱའོ་སྙམ་དུ་སེམས་{མི་ཞུ་མཆན།} སྐྱེ་ཞིང༌།གཉའ་ཤིང་བུ་ག་ཅན་དེ་ཡང་རླུང་གིས་བསྐྱོད་ནས་ཕྱོགས་ཕྱོགས་སུ་རྒྱུག་པར་བྱེད་པ་ན། བརྒྱ་ལ་རྐྱེན་ཞིག་གིས་རུས་སྦལ་ཞར་བ་དེའི་མགྲིན་པ་གཉའ་ཤིང་གི་བུ་ག་དེར་འཇུག་པར་འགྱུར་གྱི༑ མི་ཉིད་ཐོབ་པ་ནི་མ་ཡིན་ནོ། །དལ་བ་ཕུན་སུམ་ཚོགས་པ་ཡང་དེ་བཞིན་ནོ། །དགའ་བོ་ཁྱོད་ཀྱིས་མི་ཉིད་ཤིན་ཏུ་རྙེད་དཀའ་བ་དང༌། དེ་བཞིན་དུ་དལ་བ་ཕུན་སུམ་ཚོགས་པ་ཡང་རྙེད་ན་ཁྱོད་རབ་ཏུ་བྱུང་ཞིག དཔེར་ན་འགའ་ཞིག་གིས་ཁབ་ཀྱི་མིག་གནམ་དུ་བསྟན་ཏེ་ཡུངས་ཀར་གྱི་འབྲུ་རྣམས་འཐོར་བར་བྱེད་ན་བརྒྱ་ལ་རྐྱེན་ཞིག་གིས་དེར་ཡུངས་ཀར་གྱི་འབྲུ་གང་ཡིན་པ་གཅིག་ཆུད་པར་འགྱུར་གྱི། མི་ཉིད་རྙེད་པ་ནི་མ་ཡིན་ནོ། །ཞེས་སོགས་དང་བསྐལ་པ་བྱེ་བ་སྟོང་དང་ནི། །བརྒྱ་དང་ཁྲག་ཁྲིག་དག་ཏུ་ཡང༌། །སངས་རྒྱས་སྒྲ་ནི་མི་ཐོས་ན། །སངས་རྒྱས་མཐོང་བ་ག་ལ་ཞིག །ཨུུ་དུམྦཱ་རའི་མེ་ཏོག་ནི། །ཤིང་ལས་ཤིན་ཏུ་རྙེད་དཀའ་ལྟར༑ ༑དེ་བཞིན་སངས་རྒྱས་རྙེད་དཀའ་སྟེ། །ཁྱེད་ཀྱིས་ང་ནི་རྙེད་གྱུར་ན། །དགའ་བོ་ཁྱོད་ཀྱིས་རབ་ཏུ་བྱུང༌། །ཞེས་སོགས་དཀའ་སྩལ་པ་དང༌། གཞན་ཡང་ཚུལ་ཁྲིམས་ཡང་དག་པར་ལྡན་པའི་མདོ་ལས། ཚུལ་ཁྲིམས་ལྡན་པ་སངས་རྒྱས་འབྱུང་དང་ཕྲད། །ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག །ཚུལ་ཁྲིམས་ལྡན་པ་དྲི་དང་བྱུག་པ་ཡིན། །ཚུལ་ཁྲིམས་ལྡན་པ་དགའ་བ་ཀུན་གྱི་གནས། །ཚུལ་ཁྲིམས་ལྡན་པ་གདུང་བ་བསིལ་བའི་ཆུ། །ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །ཚུལ་ཁྲིམས་དག་གིས་འགྲོ་བ་དམ་པ་མནོས། །ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང༌། །ཚུལ་ཁྲིམས་ཅན་ལ་གནོད་མེད་གཞན་ཅི་སྨོས། །ཚུལ་ཁྲིམས་ལྡན་པའི་དགེ་སློང་འོད་དང་ལྡན། །ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ༑ ༑ཚུལ་ཁྲིམས་ལྡན་པ་མཐོ་རིས་འགྲོ་བའི་རྒྱུ། །ཚུལ་ཁྲིམས་བསྲུང་བས་མྱ་ངན་འདའ་འཐོབ་འགྱུར། །ཇི་ལྟར་མིག་མེད་གཟུགས་མཐོང་མི་རུང་ལྟར། །དེ་བཞིན་ཚུལ་ཁྲིམས་མེད་ན་ཆོས་མི་མཐོང༌། །ཇི་ལྟར་རྐང་མེད་ལམ་འཇུག་ག་ལ་ནུས། །དེ་བཞིན་ཚུལ་ཁྲིམས་མེད་ན་ཐར་མི་འགྱུར། །ཇི་ལྟར་བུམ་པ་བཟང་པོ་རིན་ཆེན་སྣོད། །དེ་བཞིན་ཚུལ་ཁྲིམས་ཆོས་རྣམས་བསྐྱེད་པའི་གཞི། །ཞེས་སོགས་གསུངས་པ་དང༌། དགེ་སློང་ལ་རབ་ཏུ་གཅེས་པའི་མདོ་ལས། ཚུལ་ཁྲིམས་འདི་ནི་བདེ་བའི་མཆོག །ཚུལ་ཁྲིམས་འདི་ནི་ཐར་པའི་ལམ། །ཚུལ་ཁྲིམས་འདི་ནི་ཡོན་ཏན་ཞིང༌། །ཚུལ་ཁྲིམས་འདི་ནི་སངས་རྒྱས་རྒྱུ། །ཚུལ་ཁྲིམས་འདི་ནི་རབ་མཆོག་ཡིན། །མིག་གི་འབྲས་བུ་བཞིན་དུ་སྲུངས། །ཞེས་གསུངས། གལ་ཏེ་ཁྱིམ་པ་ལྟ་བུ་རབ་ཏུ་བྱུང་མི་ནུས་པའི་རིགས་ཀྱིས་ཀྱང་དགེ་བསྙེན་གྱི་བསླབ་པའི་ཁྲིམས་ལྔ་པོ་ལས་ཅི་རིགས་པར་གཏན་ཁྲིམས་སུ་བསྲུང་བའམ། མིན་ཀྱང་དུས་ཆེན་བཞིའམ། ཉ་སྟོང་བརྒྱད་གསུམ་ལ་སོགས་པར་བསྙེན་གནས་ཡན་ལག་བརྒྱད་པ་ཉིན་ཞག་གི་མཐའ་ཅན་བསྲུང་བའང་ཕན་ཡོན་དང་དགོས་པ་ཆེན་པོ་དང་འབྲེལ་བ་ཡིན་ཏེ། འཕགས་པ་གནས་འཇོག་གི་མདོ་ལས༑ བཅོམ་ལྡན་འདས་ཀྱིས་བྲམ་ཟེ་གནས་འཇོག་ལ་བཀའ་སྩལ་པ། གནས་འཇོག་རིགས་ཀྱི་བུའམ་རིགས་ཀྱི་བུ་མོ་དད་པ་དང་ལྡན་པ་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པར་འདོད་པས་ནངས་པར་ལངས་ནས་དགེ་སློང་ངམ། བྲམ་ཟེའམ།གཞན་གང་ཡང་རུང་བ་ཤེས་པ་ཞིག་གིས་དྲུང་དུ་སོང་སྟེ། བླ་གོས་ཕྲག་པ་གཅིག་ཏུ་བྱས་ལ་པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ནས་ཚིག་འདི་སྐད་ཅེས་བརྗོད་པར་བྱ་སྟེ། བདག་མིང་ཆེ་གེ་མོ་ཞེས་བགྱི་བ་འདི་དུས་འདི་ནས་བཟུང་སྟེ། གང་དོ་ནུབ་ཀྱི་མཚན་མོ་འདི་དང༌། སང་ཉི་མ་མ་ཤར་གྱི་བར་དུ་སྲོག་གཅོད་པ་སྤངས་ཤིང་སྲོག་གཅོད་པ་ལས་སླར་ལོག་སྟེ། དབྱུག་པ་སྤངས་ཤིང་མཚོན་ཆ་སྤངས་ཏེ་ངོ་ཚ་དང་ལྡན་ཞིང་སྙིང་རྗེ་དང་ལྡན་པར་བགྱིས་ལ། སེམས་ཅན་དང༌། སྲོག་ཆགས་འབྱུང་པོ་ཐམས་ཅད་ལས་ཆུང་ངུ་ན་སྲོག་ཆགས་ཕྲ་མོ་གྲོག་སྦུར་ཡན་ཆད་ཀྱི་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལྡོག་པར་བགྱིའོ། །ཇི་ལྟར་འཕགས་པ་དགྲ་བཅོམ་པ་དེ་དག་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་ནས་དབྱུག་པ་སྤངས་ཤིང་མཚོན་ཆ་སྤངས་ཏེ།སེམས་ཅན་དང༌། སྲོག་ཆགས་འབྱུང་པོ་ཐམས་ཅད་ལས་ཆུང་ངུ་ན་སྲོག་ཆགས་ཕྲ་མོ་གྲོག་སྦུར་ཡན་ཆད་ཀྱི་སྲོག་གཅོད་པ་ཡང་བསྲུངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ་བདག་ཆེ་གེ་མོ་ཡང་དུས་འདི་ནས་བཟུང་སྟེ། དོ་ནུབ་ཀྱི་མཚན་མོ་འདི་དང༌། སང་ཉི་མ་{མ་ཞུ་མཆན།} ཤར་གྱི་བར་དུ་སྲོག་གཅོད་པ་སྤངས་ཤིང་སྲོག་གཅོད་པ་ལས་སླར་ལྡོག་སྟེ༑ དབྱུག་པ་སྤངས་ཤིང་མཚོན་ཆ་སྤངས་ཏེ། ངོ་ཚ་དང་ལྡན་ཞིང་སྙིང་རྗེ་དང་ལྡན་པར་བགྱིས་ལ་སེམས་ཅན་དང༌། སྲོག་ཆགས་འབྱུང་པོ་ཐམས་ཅད་ལས་ཆུང་ངུ་ན་སྲོག་ཆགས་ཕྲ་མོ་གྲོག་སྦུར་ཡན་ཆད་ཀྱི་སྲོག་གཅོད་པ་ཡང་སྤངས་ཏེ། སྲོག་གཅོད་པ་ལས་སླར་ལྡོག་པར་བགྱིའོ༑ ༑ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གིས་བསླབ་པ་ལ་རྗེས་སུ་སློབ་བོ། །རྗེས་སུ་སྒྲུབ་བོ། །རྗེས་སུ་བགྱིད་དོ། །ཇི་ལྟར་སྲོག་གཅོད་པ་ལས་སླར་ལོག་པ་དེ་བཞིན་དུ་མ་བྱིན་པར་ལེན་པ་དང༌། མི་ཚངས་པ་ལ་སྤྱོད་པ་དང༌། བརྫུན་དུ་སྨྲ་བ་དང་འབྲུའི་ཆང་དང༌། བཙོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང༌༑ རོལ་མོའི་སྒྲ་དང༌། ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བ་དང༌༑ ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང་དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལྡོག་པར་བགྱིའོ། །ཇི་ལྟར་འཕགས་པ་དགྲ་བཅོམ་པ་དེ་དག་ཇི་སྲིད་འཚོའི་བར་དུ་དུས་མ་ཡིན་པའི་ཁ་ཟས་སྤངས་ཏེ། དུས་མ་ཡིན་པའི་ཁ་ཟས་ལས་སླར་ལྡོག་པ་དེ་བཞིན་དུ་བདག་ཆྒཻ་མོ་ཡང་དུས་འདི་ནས་བཟུང་སྟེ། གང་དོ་ནུབ་ཀྱི་མཚན་མོ་འདི་དང༌། སང་ཉི་མ་མ་ཤར་གྱི་བར་དུ་དུས་མ་ཡིན་པའི་ཁ་ཟས་སྤངས་ཏེ་དུས་མ་ཡིན་པའི་ཁ་ཟས་ལས་སླར་ལྡོག་པར་བགྱིའོ། །ཡན་ལག་བརྒྱད་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་བསྒྲུབ་བོ། །རྗེས་སུ་བགྱིད་དོ༑ ༑དེ་ལྟར་ལན་གཉིས། དེ་ལྟར་ལན་གསུམ་དུའོ། །གནས་འཇོག་འདི་ནི་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ཡིན་ཏེ། དེ་ལྟར་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པ་ནི་ལྷ་དང་མིའི་འདོད་པ་ལ་ཉེ་བར་སྤྱོད་པར་འགྱུར་ཏེ། གནས་འཇོག་ཁྱེད་འཕགས་པའི་བསྙེན་གནས་ལ་གནས་པར་གྱིས་ཤིགཆོ་འཕྲུལ་གྱི་ཕྱོགས་ལའང་ནན་ཏན་གྱིས་སྒྲུབས་ཤིག་ལྷ་དང་མི་རྣམས་ཀྱི་འདོད་པ་ཡང་སྤྱད་པར་གྱིས་ཤིག་གནས་འཇོག་ཇི་ལྟར་འཕགས་པའི་ཡན་ལག་བརྒྱད་དང་ལྡན་པ་ལ་གནས་པའི་རིགས་ཀྱི་བུའམ་རིགས་ཀྱི་བུ་མོ་དད་པ་དང་ལྡན་པ་དེའི་བསོད་ནམས་འདི་ཙམ་མོ་ཞེས་བསོད་ནམས་སམ་བསོད་ནམས་ཀྱི་འབྲས་བུའམ་བསོད་ནམས་ཀྱི་འབྲས་བུ་རྣམ་པར་སྨིན་པའི་ཚད་གཟུང་བར་མི་ནུས་ཏེ། འོན་ཀྱང་བསོད་ནམས་ཀྱི་ཕུང་ངོ་མང་ངོ་ཞེས་བྱ་བའི་གྲངས་སུ་འགྲོའོ། །གནས་འཇོག་དཔེར་ན་ཆུུ་བོ་ཆེན་པོ་ལྔ་པོ་གཅིག་ཏུ་གཞོལ་བར་འབབ་པ་ནི་འདི་ལྟ་སྟེ། གང་གཱ་དང༌། ཡ་མུ་ན་དང༌། མཚོ་ལྡན་དང༌། ཁྱིམ་ལྡན་དང༌། པཀྵུ་སྟེ་དེ་དག་ལ་འདི་ཙམ་མོ་ཞེས་ཆུའམ། ཆུ་བུམ་པ་བརྒྱའམ། ཆུ་བུམ་པ་སྟོང་ངམ། ཆུ་བུམ་པ་བརྒྱ་སྟོང་ཞེས་ཚད་གཟུང་བར་མི་ནུས་ཏེ་འོན་ཀྱང་ཆུ་མང་ཞིང་ཆུ་ཀླུང་ཆེན་པོ་ཞེས་བྱ་བའི་གྲངས་སུ་འགྲོའོ། །གནས་འཇོག་དེ་བཞིན་དུ་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པའི་རིགས་ཀྱི་བུའམ་རིགས་ཀྱི་བུ་མོ་དེའི་བསོད་ནམས་འདི་ཙམ་མོ་ཞེས་བསོད་ནམས་སམ་བསོད་ནམས་ཀྱི་འབྲས་བུའམ། བསོད་ནམས་ཀྱི་འབྲས་བུ་རྣམ་པར་སྨིན་པའི་ཚད་གཟུང་བར་མི་ནུས་ཏེ་འོན་ཀྱང་བསོད་ནམས་མང་ངོ་ཞེས་བྱ་བའི་གྲངས་སུ་འགྲོའོ། །ཞེས་སོགས་དང༌། ཡང་གནས་འཇོག་གིས་སྐྱེས་བུ་གཉིས་ཤིག་ལས་གཅིག་གིས་ཇི་སྲིད་འཚོའི་བར་དུ་སྦྱིན་པ་སྩལ་པ་དང༌། གཉིས་པས་ཀྱང་ཇི་སྲིད་འཚོའི་བར་ཡན་ལག་བརྒྱད་དང་ལྡན་པའི་བསྙེན་གནས་ལ་གནས་པ་གཉིས་ཁྱད་པར་གང་ཆེ་ཞེས་གསོལ་པའི་ལན་དུ་བཀའ་སྩལ་པ། གནས་འཇོག་འདི་ལ་འཕགས་པའི་ཡན་ལག་བརྒྱད་ལ་གནས་པ་དང་སྦྱིན་པ་གཉིས་མཉམ་པ་མ་ཡིན་ཏེ། དཔེར་ན་འཛམ་བུའི་གླིང་འདིར་དགྲ་བཅོམ་པ། ཟག་པ་ཟད་པ། བྱ་བ་བྱས་པ། བྱེད་པ་བྱས་པ། ཁུར་བོར་བ། བདག་གི་དོན་རྗེས་སུ་ཐོབ་པ། སྲིད་པར་སྦྱོར་བ་ཡོངས་སུ་ཟད་པ། ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ་རྣམས་ཀྱིས་གང་བར་གྱུར་པ་དེ་དག་ལ་གང་རིགས་ཀྱི་བུའམ། རིགས་ཀྱི་བུ་མོ་གཅིག་གིས་ཇི་སྲིད་འཚོའི་བར་དུ་འདི་ལྟ་སྟེ། ཡུལ་ཆེན་པོ་བཅུ་དྲུག་ལ་ཨང་ག་དང༌། མ་ག་དྷཱ་དང༌། ཀོ་ས་ལ་དང༌། ཀཱ་ཤི་དང༌། བྲཛི་དང༌། མལླ་དང༌། སྲེག་པ་དང༌། ཀཱ་མཱ་དང༌། ཨ་སན་ཏི་དང༌། ཀུ་རུ་དང༌།ལྔ་ལེན་དང༌། པད་ས་དང༌། དཔལ་སྡེ་དང༌། ཡ་བན་དང༌། ཀམ་པོ་རྣམས་སུ་འདི་ལྟ་སྟེ།རིན་པོ་ཆེ་རྡོ་རྗེ་དང༌། མར་གད་དང༌། པདྨ་རཱ་ག་དང༌། ཨན་ད་སྙིལ་དང༌། མཐོན་ཀ་ཆེན་པོ་དང༌། ནོར་བུ་དང༌། མུ་ཏིག་དང༌། བཻཌཱུར་ཡ་དང༌། ཤང་ཀ་ཤི་ལ་དང༌། བྱི་རུ་དང༌།དངུལ་དང༌། ས་ལེ་སྦྲམ་དང༌། རྡོའི་སྙིང་པོ་དང༌། སྤུག་དང༌། མུ་ཏིག་དམར་པོ་དང༌།དུང་གཡས་སུ་འཁྱིལ་བ་རྣམས་བརྩོན་འགྲུས་ཀྱི་སྟོབས་ཀྱིས་བསྐྱེད་རྡུལ་ཞིང་དྲི་མ་ཆགས་ཆགས་སུ་ལག་མཐུས་བསྒྲུབས། ཆོས་དང་ལྡན་ཞིང་ཆོས་ཀྱིས་ཐོབ་པ་དེ་དག་དང༌། ཡོ་བྱད་དང༌༑ ཆོས་གོས་དང༌། ཟས་དང༌། མལ་ཆ་དང༌། ནད་ཀྱི་རྐྱེན་གྱི་གསོས་སྨན་རྣམས་ཀྱིས་བསྙེན་བཀུར་བྱས་པ་བས། གང་ཟག་གཉིས་པས་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་ལན་གཅིག་གནས་པ་ལ་སྔ་མ་སྦྱིན་པ་ལས་བྱུང་བའི་བསོད་ནམས་ཀྱི་ཕུང་པོ་དེས་ནི་འཕགས་པའི་ཡན་ལག་བརྒྱད་དང་ལྡན་པ་ལ་གནས་པ་ལས་བྱུང་བའི་བསོད་ནམས་ཀྱི་ཕུང་པོའི་བརྒྱའི་ཆར་ཡང་ཉེ་བར་མི་འགྲོ། སྟོང་གི་ཆ་དང་བརྒྱ་སྟོང་གི་ཆ་དང༌༑ གྲངས་དང༌། ཆ་དང༌། བགྲང་བ་དང༌། དཔེ་དང༌། རྒྱུར་ཡང་ཉེ་བར་མི་འགྲོ་སྟེ་གནས་འཇོག་འཕགས་པའི་ཡན་ལག་བརྒྱད་དང་ལྡན་པ་ལ་གནས་པ་ནི། དེ་ལྟར་འབྲས་བུ་ཆེ་བ་ཡིན། དེ་ལྟར་ཕན་ཡོན་ཆེ་བ་ཡིན། དེ་ལྟར་མཐུ་ཆེ་བ་ཡིན། དེ་ལྟར་རྒྱ་ཆེ་བ་ཡིན་ནོ༑ ༑གནས་འཇོག་ཁྱོད་འཕགས་པའི་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་པར་གྱིས་ཤིགཆོ་འཕྲུལ་གྱི་ཕྱོགས་ལ་ཡང་ནན་ཏན་གྱིས་སྒྲུབས་ཤིགལྷ་དང་མི་རྣམས་ཀྱིས་འདོད་པ་ལ་ཡང་སྤྱད་པར་གྱིས་ཤིག་ཅེས་སོགས་རྒྱ་ཆེར་བཀའ་སྩལ་པ་དང༌། གཞན་ཡང་ཀུན་ཏུ་རྒྱུ་སེན་རིངས་ཀྱིས་ཞུས་པ་ལས། སྲོག་གཅོད་སྤངས་པས་རྡོ་རྗེའི་སྐུ་འགྲུབ་པ་དང༌། མ་བྱིན་ལེན་སྤངས་པས་ཕྱག་སོར་རིང་ཞིང་དྲྭ་བས་འབྲེལ་བ་དང༌། ལོག་གཡེམ་སྤངས་པས་དབང་པོ་ཡོངས་སུ་ཚང་ཞིང་ལུས་རབ་ཏུ་རྒྱས་པ་དང༌། བརྫུན་སྤངས་པས་ལྗགས་ཀྱིས་ཞལ་གྱི་དཀྱིལ་འཁོར་ཡོངས་སུ་ཁེབས་པ་དང༌། འབྲུའི་ཆང་དང་སྦྱར་བའི་ཆང་མྱོས་པ་བག་མེད་པའི་གནས་སྤངས་པས་སེང་གེའི་སྟབས་སུ་གཤེགས་པར་གྱུར་པ་སོགས་རྒྱས་པར་བཀའ་སྩལ་པས་མཚོན་མདོ་རྣམས་ལས་མང་དུ་གསུངས་པ་བཞིན་ཤེས་པར་བྱ་ལ། དེ་ལྟར་དུས་སམ་གཏན་གྱི་ཁྲིམས་རྣམས་གང་བླང་ཡང་ཁེ་ཉེན་གྱི་ཁྱད་པར་ཤེས་པར་བྱས་ཏེ། དྲན་པ་དང་ཤེས་བཞིན་དང་བག་ཡོད་པའི་སྒོ་ནས་ཚུལ་བཞིན་དུ་ནན་ཏན་གྱིས་བརྩོན་པས་སྒྲུབ་དགོས་སྟེ། དགེ་སློང་ལ་རབ་ཏུ་གཅེས་པའི་མདོ་ལས། ལ་ལའི་ཚུལ་ཁྲིམས་བདེ་བ་སྟེ། །ལ་ལའི་ཚུལ་ཁྲིམས་སྡུག་བསྔལ་རྒྱུ། །ཚུལ་ཁྲིམས་ལྡན་པ་བདེ་བའི་མཆོག །ཚུལ་ཁྲིམས་འཆལ་བ་སྡུག་བསྔལ་ཡིན། །ཤིན་ཏུ་ལེགས་པར་ཚུལ་ཁྲིམས་གང༌༑ ༑བསྡམས་པས་མི་དེ་མཛེས་པའི་གཟུགས། །འདུལ་བ་ལ་ནི་ཉེ་བར་གནས། །ཚུལ་ཁྲིམས་བསླབ་པར་རང་ཡིད་ཆེས། །མི་དེ་ཉི་མ་གཅིག་ལ་ཡང༌། །བསོད་ནམས་ཕུང་པོ་དཔག་མེད་པ། །སོག་ཅིང་སངས་རྒྱས་འབྲས་བུ་བསྐྲུན། །རང་གིས་རང་ལ་བསླུས་འདེབས་ཤིང༌༑ ༑བསླབ་པ་ལ་ནི་མི་གནས་ཤིང༌། །བདེ་བར་གཤེགས་པའི་རྒྱལ་མཚན་འཛིན། །གཟུགས་ཙམ་ལ་ནི་བརྟེན་ནས་སུ། །ང་ནི་དགེ་སློང་ཡིན་ཟེར་བ། །གླང་སྨྱོན་སྣ་རལ་བཏགས་པའམ། །སྦྲུམ་མ་སྐྱུར་རྩི་འཐུང་བ་ལྟར། །མི་དེ་ཉི་མ་གཅིག་ལ་ཡང༌། །སྡིག་པའི་ས་བོན་དཔག་མེད་དང༌། །རང་ལ་གནོད་པ་སྣ་ཚོགས་པ། །བྱེད་པར་འགྱུར་བ་ཁོ་ན་ཡིན། །གང་ཞིག་བསླབ་ལ་མི་གནས་ཤིང༌། །བདེ་གཤེགས་རྒྱལ་མཚན་འཛིན་པ་བས། །བསླབ་པ་མི་གནས་སྐད་ཅིག་ལ། །གཟུགས་པོར་ཁྱིམ་པར་གནས་པ་བཟང༌། །བསླབ་པ་མི་གནས་རྟག་འཛིན་པ། །འཇིག་རྟེན་པ་ནི་ཐམས་ཅད་ཀྱིས། །སྙིང་དུ་སྡུག་པར་མི་འགྱུར་ཞིང༌། །ཀུན་གྱི་ཚིག་གི་ངན་སྣོད་པ། །དཔེར་ན་སྡོང་པོ་བཟང་པོ་ལ། །ཡུན་རིང་ཡལ་ག་འཁྲུང་བ་བཞིན༑ ༑མི་དེ་རྟགས་ཙམ་ཡུན་རིང་ན། །ཁ་ན་མ་ཐོ་གཏམ་འཕེལ་དང༌། །སྡིག་པའི་ལས་རྣམས་འཕེལ་བར་བཤད། །ཅེས་དང༌། སྲོག་ལ་བབ་ཀྱང་ཚུལ་ཁྲིམས་ནི། །གཏོང་བ་མི་མཁས་བླུན་པོ་ཡིན། །སྲོག་ཆགས་ཕྱི་མར་སྐྱེ་བ་སྟེ། །ཚུལ་ཁྲིམས་ཕྱི་ནས་དེ་ལྟ་མིན། །ཞེས་གསུངས། འཕགས་པ་དགའ་བ་ཅན་གྱི་མདོ་ལས། བཅོམ་ལྡན་འདས་བྱ་རྒོད་ཕུང་པོའི་རི་ལ་བཞུགས་པའི་ཚེ། དགེ་བསྙེན་དགའ་བ་ཅན་གྱིས། དགེ་བསྙེན་གྱི་བསླབ་པའི་གཞི་ལྔ་པོ་གང་དག་བཅས་པ་དེ་དག་ལས་འདའ་བར་བགྱིད་པ། དེའི་རྣམ་པར་སྨིན་པ་ཇི་ལྟ་བུར་འགྱུར་ཞེས་གསོལ་པའི་ལན་དུ། བཅོམ་ལྡན་འདས་ཀྱིས་ལེགས་སོ་ཞེས་བྱིན་ནས་བཀའ་སྩལ་པ། དགའ་བ་ཅན་སྲོག་གཅོད་པའི་ཉེས་དམིགས་བཅུ་ནི། འདི་དག་ཡིན་པར་རིག་པར་བྱ་སྟེ།བཅུ་པོ་དག་གང་ཞེ་ན། འདི་ལྟ་སྟེ། ཚེ་འདི་ལ་འཁོན་སྐྱེད་པ་དང༌། སྐྱེ་བ་གཞན་རྣམས་སུ་ཡང་འཁོན་དང་རྗེས་སུ་འབྲེལ་བར་འགྱུར་བ་དང༌། སྐྱེ་བོ་མང་པོ་དག་གིས་ཡིད་མི་བརྟན་པར་འགྱུར་བ་དང༌། སྡིག་པའི་རྨི་ལམ་མཐོང་བ་དང༌། བདག་ཀྱང་འཇིགས་པ་སྐྱེ་ཞིང་སེམས་ཅན་རྣམས་ཀྱང་དེ་ལ་འཇིགས་པ་སྐྱེ་བ་དང༌། བདེ་བར་ཉལ་ཡང་སྡུག་བསྔལ་བར་སད་པ་དང༌༑ སྡིག་པ་རྣམ་པར་སེམས་པ་དང༌། རྨོངས་པ་དང་བཅས་པར་འཆི་བའི་དུས་བྱེད་པ་དང༌། ཚེ་ཐུང་བར་འགྱུར་བའི་ལས་བྱས་ཤིང་བསགས་པས་ལུས་ཞིག་སྟེ་ཤི་ནས་ཀྱང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་དག་ཏུ་སྐྱེ་ཞིང༌། གལ་ཏེ་དེ་ནས་ཤི་འཕོས་ཏེ་མི་རྣམས་དང་སྐལ་བ་མཉམ་པར་སྐྱེས་ན་ཡང་དེ་གང་དང་གང་དུ་སྐྱེས་པ་དེ་དང་དེར་ཚེ་ཐུང་བ་དང་ནད་མང་བར་འགྱུར་ཏེ་དགའ་བ་ཅན་སྲོག་གཅོད་པའི་ཉེས་དམིགས་བཅུ་པོ་དེ་དག་ཡིན་པར་རིགས་པར་བྱའོ། །དེ་བཞིན་དུ་མ་བྱིན་པར་ལེན་པའི་ཉེས་དམིགས་བཅུ་ནི། འཁོན་ཆེན་པོར་འགྱུར་བ་དང༌། བག་ཚ་བར་འགྱུར་བ་དང༌། དུས་མ་ཡིན་པར་འགྲོ་བར་འགྱུར་བ་དང༌། ཕྱི་མ་རེད་མཚན་མོ་མཆན་ཀྱི་དུས་སུ་འགྲོ་བར་འགྱུར་བ་དང༌། སྡིག་པའི་གྲོགས་པོས་ཡོངས་སུ་ཟིན་པར་འགྱུར་བ་དང༌། དགེ་བའི་བཤེས་གཉེན་གྱིས་སྤང་བར་འགྱུར་བ་དང༌། ཚུལ་ཁྲིམས་འཆལ་བར་འགྱུར་བ་དང༌། རྒྱལ་པོས་གནོད་པར་འགྱུར་བ་དང༌།ཆོམ་རྐུམ་གྱིས་གནོད་པ་དང་ཆད་པས་གཅོད་པས་གནོད་པ་དང༌། ལོངས་སྤྱོད་ཀྱིས་ཕོངས་པར་གྱུར་པའི་ལས་བསགས་པས་ཤི་འཕོས་ནས་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་དག་ཏུ་སྐྱེ་ཞིང༌། གལ་ཏེ་དེ་མིར་སྐྱེས་ནའང་རྟག་ཏུ་དབུལ་པོར་འགྱུར་རོ། །དེས་འབད་པ་ཆེན་པོས་བསྒྲུབ་པའི་ལོངས་སྤྱོད་རྣམས་ལ་གནོད་པ་ལྔས་གནོད་པར་འགྱུར་ཏེ༑ ལྔ་གང་ཞེ་ན། རྒྱལ་པོ་དང༌། མེ་དང༌། ཆུ་དང༌། བགོ་སྐལ་དུ་སྤྱོད་པ་མི་མཛའ་བ་དང༌༑ སྦས་པ་དག་གིས་ཆུད་ཟ་པར་འགྱུར་ཏེ་མ་བྱིན་པར་ལེན་པའི་ཉེས་དམིགས་ནི་བཅུ་པོ་དེ་དག་ཡིན་པར་རིག་པར་བྱའོ། །འདོད་པས་ལོག་པར་གཡེམ་པའི་ཉེས་དམིགས་བཅུ་ནི༑ གཞན་གྱི་ཆུང་མ་ཁ་དྲངས་པས་དེ་དག་དང་འཁོན་དང་བཅས་པར་འགྱུར་བ་དང༌། ཆུང་མ་དང་རྩོད་པར་འགྱུར་བ་དང༌། དེའི་མི་དགེ་བའི་ཆོས་མངོན་པར་འཕེལ་བ་དང༌། དེའི་དགེ་བའི་ཆོས་ཡོངས་སུ་འགྲིབ་པ་དང༌། དེ་བདག་ཉིད་མ་ཞི་བར་འགྱུར་བ་དང༌། དེའི་བུ་དང་ཆུང་མ་མ་བསྲུངས་པར་འགྱུར་བ་དང༌། དེའི་ནོར་མ་སྦས་མ་བསྲུངས་པར་འགྱུར་བ་དང༌། དེའི་ཁྱིམ་མ་སྦས་མ་བསྲུངས་པར་འགྱུར་བ་དང༌། དེའི་སྲོག་མ་སྦས་མ་བསྲུངས་པར་འགྱུར་བ་དང་། དེའི་མཛའ་བཤེས་དང་ཉེ་དུ་དང་སྣག་གི་གཉེན་མཚམས་དང༌། བློན་པོ་དག་ཡིད་འབེབས་པར་མི་འགྱུར་བ་དང༌། འགྲན་ཟླ་དང་བཅས་པར་འགྱུར་བའི་ལས་བྱས་ཤིང་བསགས་པས་ལུས་ཞིག་ནས་ངན་སོང་དམྱལ་བ་དག་ཏུ་སྐྱེ་ཞིང༌། གལ་ཏེ་མིར་སྐྱེས་ནས་བུད་མེད་དུ་གྱུར་ན་ཡང་འགྲན་ཟླ་དང་བཅས་པའི་ཁྱོ་རྙེད་པར་འགྱུར་རོ། །ཅི་སྟེ་སྐྱེས་པར་གྱུར་ན་དེའི་བུ་དང་ཆུང་མ་མ་རུངས་པར་འགྱུར་ཏེ། འདོད་པས་ལོག་པར་གཡེམ་བའི་ཉེས་དམིགས་བཅུ་ནི་དེ་དག་ཡིན་པར་རིག་པར་བྱའོ། །བརྫུན་དུ་སྨྲ་བའི་ཉེས་དམིགས་བཅུ་ནི། དེའི་ཁ་ནས་རྣག་མནམ་པར་འགྱུར་བ་དང༌། དེའི་ལུས་བསྲུང་བའི་ལྷས་འཕང་དེ་ལ་ལྷ་རྣམས་མི་འཁོར་བའོ་མཆན་བ་དང༌། མི་མ་ཡིན་པས་གླགས་རྙེད་པར་འགྱུར་བ་དང༌༑ བདེན་པར་སྨྲས་ཀྱང་དེའི་ཚིག་ལ་མ་དད་པར་འགྱུར་བ་དང༌། དགོས་པ་བྱུང་ཡང་མཁས་པ་རྣམས་ཡོངས་སུ་འདྲི་བར་མི་སེམས་པ་དང༌། ཡང་དག་པ་མ་ཡིན་པའི་མི་སྙན་པ་རྒྱ་ཆེར་སྒྲོགས་པར་འགྱུར་བ་དང༌། ཕྱིར་ལྡང་བསྙེན་བཀུར་གྱི་གནས་མ་ཡིན་པ་མཆན་བའི་འོས་མ་ཡིན་པར་འགྱུར་བ་དང་སྡུག་བསྔལ་ཞིང་ཡིད་མི་བདེ་བར་འགྱུར་བ་དང༌། མི་སྙན་པ་བརྗོད་པ་མང་བར་འགྱུར་བའི་ལས་བྱས་ཤིང་བསགས་པས་ཤི་འཕོས་ནས་ངན་སོང་དམྱལ་བ་དག་ཏུ་སྐྱེ་ཞིང༌། གལ་ཏེ་དེ་མིར་སྐྱེས་ཀྱང་དེ་གང་དུ་སྐྱེས་པ་དེར་མི་སྙན་པ་བརྗོད་པ་མང་པོར་འགྱུར་རོ། །བརྫུན་དུ་སྨྲ་བའི་ཉེས་དམིགས་བཅུ་ནི་དེ་དག་ཡིན་པར་རིག་པར་བྱའོ༑ ༑འབྲུའི་ཆང་དང་བཙོས་པའི་ཆང་དང་བག་མེད་པའི་གནས་ཀྱི་ཉེས་དམིགས་སུམ་ཅུ་རྩ་ལྔ་ནི། ཚེ་འདི་ལ་ནོར་ཟད་པ་དང༌། ནད་རྣམས་རྒྱས་པར་བྱེད་པ་དང༌། འཐབ་པ་དང་རྩོད་པ་སྐྱེད་པ་དང༌། དོན་མེད་པ་ལ་བལྟ་བ་དང༌། གྲགས་པ་མ་ཡིན་པ་ཀུན་ཏུ་འབྱུང་བར་བྱེད་པ་དང༌། ཤེས་རབ་ཉམ་ཆུང་བར་བྱེད་པ་དང༌། ལོངས་སྤྱོད་མ་ཐོབ་པ་མི་འཐོབ་པར་འགྱུར་བ་དང་ལོངས་སྤྱོད་ཐོབ་པ་ཡོངས་སུ་ཟད་ཅིང་ཡོངས་སུ་གཏུགས་པར་འགྱུར་བ་དང༌། གསང་མི་ཐུབ་པར་འགྱུར་བ་དང༌། དེ་ལས་ཀྱི་མཐའ་ལས་སུ་བྱ་བ་རྣམས་ཤོར་བ་མཆན༑ ཡོངས་སུ་འགྲིབ་པ་དང༌། མཐུ་སྟོབས་ཆུང་ངུར་བྱེད་པ་དང༌། མར་མི་འཛིན་པ་དང༌། ཕར་མི་འཛིན་པ་དང༌། དགེ་སྦྱོང་དུ་མི་འཛིན་པ་དང༌། བྲམ་ཟེར་མི་འཛིན་པ་དང༌། རིགས་ཀྱི་གཙོ་བོ་ལ་བསྙེན་བཀུར་མེད་པར་འགྱུར་བ་དང༌། སངས་རྒྱས་ལ་མི་གུས་པ་དང༌། ཆོས་ལ་མི་གུས་པ་དང༌། དགེ་འདུན་ལ་མི་གུས་པ་དང༌། བསླབ་པ་ཡང་དག་པར་བླངས་པ་ལ་མི་གུས་པར་འགྱུར་བ་དང༌། ཚུལ་ཁྲིམས་འཆལ་བར་འགྱུར་བ་དང༌།དབང་པོའི་སྒོ་མ་བསྡམས་པར་འགྱུར་བ་དང༌། བག་མེད་པར་ཤིན་ཏུ་བུད་མེད་དོན་དུ་གཉེར་བ་དང༌། ཉེ་དུ་དང་སྣག་གི་གཉེན་མཚམས་དང་མཛའ་བཤེས་དང་བློན་པོ་དག་གིས་སྤོང་བར་འགྱུར་བ་དང༌། སྐྱེ་བོ་མང་པོ་དག་གི་ཡིད་དུ་མི་འོང་པར་འགྱུར་བ་དང༌། སྐྱེ་བོ་མང་པོ་དག་དང་མི་མཐུན་པར་འགྱུར་བ་དང༌། ཆོས་མ་ཡིན་པར་སྤྱོད་པར་འགྱུར་བ་དང༌།ཆོས་མ་ཡིན་པ་ཡོངས་སུ་འཛིན་པར་འགྱུར་བ་དང༌། དམ་པའི་ཆོས་ཡོངས་སུ་སྤོངས་བར་འགྱུར་བ་དང༌། ངོ་ཚ་ཤེས་པ་དང་ཁྲེལ་ཡོད་པ་ཡོངས་སུ་སྤོང་བར་འགྱུར་བ་དང༌། མི་མཛའ་བ་དག་དང་གནས་ཀྱང་མཁས་པ་རྣམས་ཡོངས་སུ་འདྲི་བར་མི་སེམས་པ་དང༌། བག་མེད་པ་ཉམ་བག་དུ་སྤྱོད་པར་འགྱུར་བ་དང༌། དེ་བཞིན་གཤེགས་པའི་གསུང་རབ་ལ་ཀུན་ནས་མི་གནས་པ་དང༌། མྱ་ངན་ལས་འདས་པ་ལས་ཐག་རིང་དུ་འགྱུར་བ་དང༌། སྨྱོན་པར་འགྱུར་བའི་ལས་བསགས་པས་ལུས་ཞིག་སྟེ་ཤི་ནས་ངན་སོང་ངན་འགྲོ་ལོག་པར་ལྷུང་བ་སེམས་ཅན་དམྱལ་བ་དག་ཏུ་སྐྱེ་ཞིང༌། གལ་ཏེ་དེ་ནས་ཤི་འཕོས་ཏེ་འདིར་མི་རྣམས་དང་སྐལ་བ་མཉམ་པར་སྐྱེས་ན་ཡང་དེ་གང་དང་གང་དུ་སྐྱེས་པ་དེ་དང་དེར་སྨྱོན་པར་འགྱུར་ཞིང་དྲན་པ་མི་གསལ་བར་འགྱུར་ཏེ། དགའ་བ་ཅན་འབྲུའི་ཆང་དང་བཙོས་པའི་ཆང་བག་མེད་པའི་གནས་ཀྱི་ཉེས་དམིགས་ནི་སུམ་ཅུ་རྩ་ལྔ་པོ་དེ་དག་ཡིན་པར་རིག་པར་བྱའོ། །ཞེས་དང༌། སྲོག་གཅོད་རྡེག་དང་འཆིང་བ་རྣམས་སྤངས་ཏེ། །སེམས་ཅན་དག་ལ་ཕན་ཞིང་སྙིང་བརྩེ་བ༑ ༑བདག་གི་ཚེ་སྐྱབས་དགའ་བ་ཇི་ལྟར་བར། །དེ་བཞིན་གཞན་རྣམས་ཀྱི་ནི་སྲོག་ཀྱང་བསྲུང༌༑ ༑སྡུག་བསྔལ་མང་པོས་བསགས་པ་གཞན་གྱི་ནོར། །མ་བྱིན་དེ་ལ་ཡིད་ཀྱང་བསམ་མི་བྱ། །འཇིག་རྟེན་གྱིས་མཐོང་དགའ་དང་བྲལ་འགྱུར་ཞིང༌། །གཞན་ཡང་དེ་བཞིན་ཕན་པར་གནས་པར་གྱིས། །གཞན་གྱི་བུད་མེད་རྒྱན་གྱིས་བརྒྱན་པ་དག །མེ་ལྕེ་འབར་བ་བཞིན་དུ་ཡོངས་སྤོངས་ལ། །རང་གི་ཆུང་མ་རྙེད་པས་ཆོག་པར་བྱོས། །འདོད་རྒྱུ་དུག་དང་འདྲ་བ་མ་སྤྱོད་ཅིག །རང་གི་དོན་དང་གཞན་གྱི་དོན་ཆེད་དུ། །སུས་ཀྱང་ཤེས་བཞིན་བརྫུན་དག་མ་སྨྲ་བར༑ ༑གཞན་ལ་མི་གནོད་གཞན་ལ་མི་གདུང་བར། །བརྟགས་ཏེ་འཇམ་པོའི་ཚིག་གིས་སྨྲ་བར་གྱིས། །ཆང་འཐུང་བ་ལ་མངོན་པར་དགའ་བའི་མི། །བདག་ལ་ཕན་དང་གཞན་ལ་བདེ་མི་ནུས། །རྨོངས་དང་མདོག་ངན་བྱེད་པ་ཆང་ཡིན་ཏེ། །ཇི་ལྟར་ཧ་ལའི་དུག་བཞིན་དེ་མི་བཏུང༌༑ ༑སྲོག་ཆགས་མི་གསོད་གཞན་གྱི་ནོར་མི་འཕྲོག །བརྫུན་དུ་མི་སྨྲ་ཆང་ཡང་མི་བཏུང་ཞིང༌༑ ༑གཞན་གྱི་ཆུང་མ་ཡིད་ལའང་མི་འདོད་པ། །མཐོ་རིས་གང་འདོད་ཁྱིམ་དུ་འཇུག་པ་བཞིན༑ ༑གོས་དཀར་གྱོན་པ་ཁྱིམ་པ་རྣམས་ཀྱིས་ནི། །ཁྱིམ་གནས་རྣམས་ཀྱི་བསླབ་པ་འདི་ཡིན་ཏེ། །རྒྱལ་བས་དེ་གང་རབ་ཏུ་བྱུང་རྣམས་ཀྱི། །བསླབ་གཞིའི་ཆོས་ནི་རབ་ཏུ་བསྟན་པ་ཡིན༑ ༑ཞེས་བཀའ་སྩལ་ཏོ། །གཞན་ཡང་ཁང་བུ་བརྩེགས་པའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་གང་ལ་ལ་ཞིག་གིས་སངས་རྒྱས་ལ་སྐྱབས་སུ་འགྲོ་བ་དང༌༑ གང་ཆོས་དང་དགེ་འདུན་ལ་སྐྱབས་སུ་འགྲོ་ཞིང་བསླབ་པའི་གཞི་རྣམས་ཀྱང་མནོས་ནས་ཡོངས་སུ་སྲུང་བར་བྱེད་ན། ཀུན་དགའ་བོ་དགེ་བའི་རྩ་བ་དེའི་བསོད་ནམས་ནི་དཔག་ཏུ་མེད་ཅིང་གྲངས་མེད་པར་སྨྲ་སྟེ། ཉན་ཐོས་དང༌། རང་སངས་རྒྱས་ཐམས་ཅད་ཀྱིས་མྱ་ངན་ལས་འདས་པའི་མཐར་ཐུག་པའི་བར་དུ་མཐའ་གཟུང་བར་མི་ནུས་པར་ང་སྨྲའོ། །ཞེས་དང༌༑ ཀུན་དགའ་བོ་དེ་ལ་གང་གིས་ཉི་མ་གཅིག་གཅིག་སྲོག་གཅོད་པ་སྤོང་ཞིང་ཡང་དག་པར་བླངས་ཏེ་གནས་པར་བྱེད་ན་དེ་མཚོན་གྱི་བར་གྱི་བསྐལ་པར་མི་སྐྱེ་བར་འགྱུར་རོ། །གང་ཞིག་ཨ་རུ་ར་གཅིག་ཙམ་ཡང་དགེ་འདུན་ལ་འབུལ་བར་བྱེད་ན་དེ་ནད་ཀྱི་བར་གྱི་བསྐལ་པར་མི་སྐྱེ་བར་འགྱུར་རོ། །གང་ཞིག་ཟས་ནལ་ཟེ་{རྩེ}གང་ཙམ་དགེ་འདུན་ལ་ཕུལ་ན་དེ་མུ་གེའི་བར་གྱི་བསྐལ་པར་མི་སྐྱེ་བར་འགྱུར་རོ། །ཀུན་དགའ་བོ་དགེ་བའི་རྩ་བ་གསུམ་པོ་འདི་དག་བསྐྱེད་པ་ནི་འཁོར་བ་ན་ཟད་པར་མི་འགྱུར་ཞིང་ཡོངས་སུ་གཏུགས་པར་མི་འགྱུར་ལ་ཟད་མི་ཤེས་པའི་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །གསུམ་པོ་གང་ཞེ་ན། ཀུན་དགའ་བོ་སངས་རྒྱས་ལ་དགེ་བའི་རྩ་བ་བསྐྱེད་པ་ནི་འཁོར་བར་ཟད་པར་མི་འགྱུར་ཞིང་ཡོངས་སུ་གཏུགས་པར་མི་འགྱུར་ལ་ཟད་མི་ཤེས་པའི་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །ཞེས་ཆོས་དང་དགེ་འདུན་ལ་སྦྱར་ཏེ་གསུངས་པས་མཚོན་སྐྱབས་སུ་འགྲོ་བ་དང་བསླབ་གཞི་བསྲུང་བའི་ཕན་ཡོན་གྱི་ཁྱད་པར་མདོ་སྡེ་རྣམས་ལས་རྒྱ་ཆེར་གསུངས་ཏེ་མདོར་ན་དྲི་མ་མེད་པའི་མདོ་ལས། སྐྱབས་སུ་སོང་བའི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་ནི་དེ་བས་ལྷག་པར་འགྱུར༑ ༑ཞེས་དང༌། དཀོན་བརྩེགས་ལས། མི་གང་གསུམ་ལ་སྐྱབས་འགྲོ་བ། །དེ་ཡིས་ཚོགས་ཀྱང་རབ་རྫོགས་ཤིང༌། །སངས་རྒྱས་ཉིད་ཀྱང་འགྲུབ་པ་དང༌། །ཆོས་དང་དགེ་འདུན་ཐོབ་པར་འགྱུར། །ཞེས་དང༌། གཏམ་བྱར། སྐྱེས་བུ་གང་ཞིག་བྱང་ཆུབ་སེམས། །སྐད་ཅིག་ཙམ་ཞིག་སྒོམ་བྱེད་པས། །དེ་ཡི་བསོད་ནམས་ཕུང་པོ་ནི། །རྒྱལ་བ་ཡིས་ཀྱང་བགྲང་མི་སྤྱོད། །ཅེས་དང༌། དཔས་བྱིན་གྱིས་ཞུས་པའི་མདོ་ལས། བྱང་ཆུབ་སེམས་ཀྱི་བསོད་ནམས་གང༌༑ ༑གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་བས་ཀྱང་ནི་ལྷག་པར་འགྱུར། །ཞེས་དང༌། འདུལ་བ་ལུང་ལས། ཚངས་སྤྱོད་ལེགས་པར་སྤྱོད་པ་དང༌། །ལམ་ནི་ལེགས་པར་གོམས་པ་དག །འཆི་བའི་ཚེ་ན་མྱ་ངན་མེད། །འབར་བའི་ཁྱིམ་ནས་ཐར་པ་བཞིན། །ཞེས་གསུངས་པས་མཚོན་དེ་དག་གི་དོན་ངེས་པར་བྱས་ནས་བག་ཡོད་ཀྱི་གཟོབ་པ་ལྷུར་ལེན་པ་རྣམས་ཀྱིས་ནི་གང་བླང་དོར་གྱི་དམིགས་རྣམ་ལེགས་པར་ཕྱེད་པའི་ཆེད་ལས་རྒྱུ་འབྲས་ཀྱི་རྣམ་དབྱེ་ཉིད་ཐོས་ནས་ཤེས་པ་གལ་ཆེ་སྟེ། འཕགས་པ་དཀོན་མཆོག་བརྩེགས་པ་ལས། དགེ་བ་དང་ནི་སྡིག་པའི་ཆོས། །མ་ཐོས་པས་ནི་ཤེས་མི་འགྱུར། །ཐོས་ནས་ཆོས་རྣམས་རྣམ་པར་ཤེས། །ཐོས་པས་སྡིག་པ་བསྟེན་མི་བྱེད། །ཐོས་ནས་སྡིག་པ་སྤོང་བར་བྱེད། །ཐོས་ནས་མྱ་ངན་འདས་པ་ཐོབ། །ཐོས་ནས་ཤེས་རབ་འཕེལ་བར་འགྱུར༑ ༑ཤེས་རབ་ཀྱིས་ནི་དོན་རྣམས་དཔྱོད། །དོན་ཐོབ་ནས་ནི་བདེ་བ་ཐོབ། །དེ་ཐོབ་ནས་ནི་ཡིད་གཞུངས་ཏེ། །ཚེ་འདི་ཉིད་ལ་མྱ་ངན་འདའ། །ཞེས་གསུངས་ཤིང༌། འཕགས་པ་རྒྱལ་བའི་བློ་གྲོས་ཞེས་བྱ་བའི་ཐེག་པ་ཆེན་པོའི་མདོ་ལས། བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྒྱལ་བའི་བློ་གྲོས་ལ་བཀའ་སྩལ་པ། རིགས་ཀྱི་བུའམ་རིགས་ཀྱི་བུ་མོ་བསོད་ནམས་འདོད་པས་དེ་བཞིན་གཤེགས་པ་མཆོད་པར་བྱའོ། །ཤེས་རབ་འདོད་པས་ཐོས་པ་ལ་བརྩོན་པར་བྱའོ། །མཐོ་རིས་འདོད་པས་ཚུལ་ཁྲིམས་བསྲུང་བར་བྱའོ། །ལོངས་སྤྱོད་འདོད་པས་གཏོང་བ་སྤེལ་བར་བྱའོ། །གཟུགས་བཟང་བར་འདོད་པས་བཟོད་པ་བསྒོམ་པར་བྱའོ། །སྤོབས་པ་འདོད་པས་བླ་མ་ལ་གུས་པར་བྱའོ། །གཟུངས་འདོད་པས་མངོན་པའི་ང་རྒྱལ་མེད་པར་བྱའོ། །ཡེ་ཤེས་འདོད་པས་ཚུལ་བཞིན་ཡིད་ལ་བྱེད་པ་ལ་གནས་པར་བྱའོ། །ཐར་པ་འདོད་པས་སྡིག་པ་སྤང་བར་བྱའོ། །སེམས་ཅན་ཐམས་ཅད་བདེ་བར་བྱ་བར་འདོད་པས་བྱང་ཆུབ་ཏུ་སེམས་བསྐྱེད་པར་བྱའོ། །སྐད་སྙན་པར་འདོད་པས་བདེན་པར་སྨྲ་བར་བྱའོ༑ ༑ཡོན་ཏན་འདོད་པས་རབ་ཏུ་དབེན་པ་ལ་དགའ་བར་བྱའོ། །ཆོས་འདོད་པས་དགེ་བའི་བཤེས་གཉེན་ལ་བསྟེན་པར་བྱའོ། །ཞི་གནས་འདོད་པས་འདུ་འཛི་མེད་པ་མང་དུ་བྱའོ། །ལྷག་མཐོང་འདོད་པས་ཆོས་སྟོང་པར་སོ་སོར་བརྟག་པ་མང་དུ་བྱའོ། །ཚངས་པའི་འཇིག་རྟེན་འདོད་པས་བྱམས་པ་དང་སྙིང་རྗེ་དང་དགའ་བ་དང༌། བཏང་སྙོམས་བསྒོམ་པར་བྱའོ། །ལྷ་དང་མི་ཡི་ཕུན་སུམ་ཚོགས་པ་འདོད་པས་དགེ་བཅུའི་ལས་ཀྱི་ལམ་ཡང་དག་པར་བླངས་ཏེ་གནས་པར་བྱའོ། །ཡོངས་སུ་མྱ་ངན་ལས་འདའ་བར་འདོད་པས་སྟོང་པའི་ཆོས་ལ་མངོན་པར་དགའ་བར་བྱའོ། །ཡོན་ཏན་ཐམས་ཅད་ཐོབ་པར་འདོད་པས་དཀོན་མཆོག་ལ་མཆོད་པར་བྱའོ༑ ༑ཞེས་གསུངས། དེ་ཡང་ལས་རྒྱུ་འབྲས་ཀྱི་རྣམ་གཞག་རྒྱས་པ་ནི་མདོ་དྲན་པ་ཉེར་བཞག་སོགས་ལས་ཤིན་ཏུ་རྒྱས་པར་བཀའ་སྩལ་པས་དེར་བལྟ་བར་བྱ་བ་ལས་འདིར་འབྲིར་མ་ལོངས་ལ།
༈ འདིར་མདོ་ལས་རྣམ་འབྱེད་དང༌། ལས་ཀྱི་རྣམ་པར་འགྱུར་བ་ཞེས་བྱ་བའི་ཆོས་ཀྱི་གཞུང་གཉིས་སྤྱིའི་ཁོག་གཅིག་པས་དེ་གཉིས་ཅུང་བསྡུས་ཏེ་གོ་བདེར་བརྗོད་ན། སྟོན་པ་རྒྱལ་བྱེད་ཀྱི་ཚལ་ན་བཞུགས་པའི་ཚེ། ཏོའུ་ཏེ་ཡའི་བུ་ཤུ་ཀོ་མ་ན་བས། སེམས་ཅན་རྣམས་ཀྱི་ཚེ་རིང་ཐུང་དང༌། ནད་མང་ཉུང༌། གཟུགས་བཟང་ངན། དབང་ཆེ་ཆུང༌། རིགས་མཐོ་དམན། ནོར་ཕྱུག་དབུལ། ཤེས་རབ་ཆེ་ཆུང༌། སྐྱིད་སྡུག་སོགས་སྣ་ཚོགས་མི་འདྲ་བ་རྣམས་ཀྱི་ལས་ཀྱི་རྒྱུ་ཞུས་པའི་ལན་དུ། བཅོམ་ལྡན་འདས་ཀྱིས། མ་ན་བ་ཁྱོད་ཉོན་ལ་དགེ་བར་ཡིད་ལ་ཟུངས་ཤིག་དང༌། ངས་བཤད་དོ། །མ་ན་བ་སེམས་ཅན་རྣམས་ནི་ཚེ་རབས་ཀྱི་ལས་ལས་གྱུར་ཏེ། སྦྱིན་པའི་རྣམས་ཀྱང་ལས། སྐྱེ་བའི་རྣམས་ཀྱང་ལས། སོ་སོར་རྒྱུ་བ་ཡང་ལས་ཏེ་སེམས་ཅན་རྣམས་ནི་ལས་ཀྱི་རྣམ་པར་བསྒྱུར་རོ། །དེ་བས་ན་ངན་པ་དང༌། བར་མ་དང༌༑ བཟང་པོའི་ཕྱིར་སེམས་ཅན་རྣམ་པ་མང་པོ་ཡང་ལས་རྣམ་པ་མང་པོ་དང༌། མྱ་ངན་རྣམ་པ་མང་པོ་དང༌། ལྟ་བ་རྣམ་པ་མང་པོར་སྦྱར་བ་དེ་འདི་ལྟར་ནག་པོ་དང༌། དཀར་པོའི་ལས་རྣམ་པར་སྨིན་པའི་འབྲས་བུ་བཤད་དོ། །འདི་ལྟ་སྟེ་ལས་ནག་པོ་རྣམས་ཀྱིས་ནི་སེམས་ཅན་དམྱལ་བ་ལ་སོགས་པའི་ངན་སོང་དུ་སྐྱེའོ། །ལས་དཀར་པོ་བགྱིས་པ་རྣམས་ཀྱིས་ནི་ལྷ་དང་མིར་སྐྱེའོ༑ ༑ཞེས་སོགས་བཀའ་སྩལ་ཏེ། དེ་ལ་ཇི་ལྟར་ལས་ཀྱིས་ཚེ་ཐུང་བར་འགྱུར་ཞེ་ན། ཆོས་བཅུས་ཚེ་ཐུང་བར་འགྱུར་ཏེ། བཅུ་གང་ཞེ་ན། སྲོག་གཅོད་པ། སྲོག་གཅོད་དུ་བཅུག་པ།སྲོག་གཅོད་པ་ལ་བསྟོད་པ། སྲོག་གཅོད་པ་ལ་དགའ་ཞིང་སྨོན་པ། མངལ་གནས་ཀྱི་སེམས་ཅན་མེད་པར་བྱེད་པ། བྱེད་དུ་བཅུག་པ། དགྲ་བོ་གསོད་པར་སེམས་པ། མི་མཛའ་བ་ཤི་ན་དགའ་བ། རྟེན་བཅས་ཤིང་སེམས་ཅན་གསོད་པའི་མཆོད་སྦྱིན་བྱེད་པ། འཐབ་མོ་ལ་ལྟ་ཞིང་དགའ་བ་དང་བཅུ་སྟེ། ཆོས་འདི་བཅུས་ཚེ་ཐུང་ཞིང་ནད་མང་བར་འགྱུར་རོ། །
དེ་བཞིན་དུ་ཚེ་རིང་པོར་འགྱུར་བའི་ཆོས་བཅུ་ནི། སྲོག་གཅོད་པ་སྤངས་པ། གཞན་སྤོང་དུ་འཇུག་པ།སྤངས་པ་ལ་བསྟོད་པ། དེ་ལ་དགའ་ཞིང་སྨོན་པ། གསོད་སར་ཆུད་པའི་སེམས་ཅན་གཏོང་བ༑ གསོད་སར་ཆས་པའི་མི་རྣམས་གཏོང་བ། འཇིགས་ཤིང་སྐྲག་པའི་སེམས་ཅན་རྣམས་ལ་སྐྱབས་བྱ་བ། མགོན་མེད་པ་རྣམས་ལ་སྙིང་རྗེ་བ། ནད་པ་དང་རྒན་བྱིས་སོགས་བྱམས་པས་སྡུད་པ། དབུལ་ཕོངས་ལ་ཟས་གོས་སོགས་སྦྱིན་པར་བྱེད་པའོ། །འདིའི་སྟེང་དུ་ལས་རྣམ་འབྱེད་ལས། འཐབ་མོ་སོགས་ལས་བཟློག་ཅིང་མཆོད་རྟེན་དང་གཙུག་ལག་ཁང་ཞིག་རལ་བཅོས་པ་རྣམས་སུའང་གསུངས།
གང་དག་ནད་མར་བར་འགྱུར་བའི་ཆོས་བཅུ་ནི། དབྱུག་པ་དང་འཐབ་མོ་ལ་སོགས་པས་གཞན་ལ་བཙོག་པ་དང༌། འཚོག་ཏུ་བཅུག་པ་དང༌། འཚོགས་པ་ལ་བསྟོད་པ་དང༌། འཚོགས་པ་ལ་དགའ་ཞིང་སྨོན་པ་དང༌། ཕ་མའི་སེམས་དང་ལུས་མི་བདེ་བར་བྱེད་པ། རབ་ཏུ་བྱུང་བ་ཚུལ་ཁྲིམས་དང་ལྡན་པའི་སེམས་མི་བདེ་བར་བྱས་པ།མི་མཛའ་བ་ན་ན་དགའ་བ། དེའི་ནད་མ་སོས་ན་དགའ་བ། ནད་པ་ལ་སྨན་ཕྱིན་ཅི་ལོག་བྱིན་པ། ཟས་མ་ཞུ་བར་ཟར་བཅུག་པ་རྣམས་སོ། །
ལས་བཟང་པོ་བྱས་པ་ནད་ཉུང་བར་འགྱུར་བའི་ཆོས་བཅུ་ནི། དབྱུག་པ་སོགས་ཀྱིས་གཞན་མི་འཚོག་པ། འཚོག་ཏུ་མི་གཞུག་པ༑ འཚོགས་པ་ལ་མི་བསྟོད་པ། དེ་ལས་དགའ་ཞིང་མི་སྨོན་པ། ཕ་མ་སོགས་ལ་རིམ་གྲོ་བྱེད་པ། རབ་ཏུ་བྱུང་བ་རྣམས་ལ་རིམ་གྲོ་བྱེད་པ། མི་མཛའ་བ་རྣམས་ན་ན་མི་དགའ་བ།དེའི་ནད་སོས་ན་དགའ་བ། ནད་པ་ལ་སྨན་ལེགས་པར་སྦྱིན་པ། ཁ་ཟས་ཞུ་ནས་སྟོབ་པ་རྣམས་སོ། །
གཟུགས་མི་སྡུག་པར་འགྱུར་བའི་ཆོས་བཅུ་ནི། ཁྲོ་བ་དང༌། འཁོན་དུ་འཛིན་པ་དང༌། ཉེས་པ་འཆབ་པ་དང༌། གཞན་ལ་འཚིག་པ་དང༌། ཕ་མ་ལ་ངན་དུ་བརྗོད་པ་དང༌།ཁྱིམ་པ་དང་རབ་ཏུ་བྱུང་བ་ལ་ངན་དུ་བརྗོད་པ། མཆོད་རྟེན་དང་གཙུག་ལག་ཁང་དང་མཆོད་རྟེན་གྱི་ས་གཞི་མི་སྡུག་པར་བྱས་པ། མཆོད་རྟེན་དང་སྐུ་གཟུགས་ཀྱི་མར་མེ་བསད་པ།སེམས་ཅན་མི་སྡུག་པ་རྣམས་ལ་ཕྱས་འདོགས་པ། གཙང་སྦྲ་ཆུང་བ་རྣམས་སོ། །
མཛེས་ཤིང་ཡིད་དུ་འོང་བར་འགྱུར་བའི་ཆོས་བཅུ་ནི། ཁྲོ་དང་འཁོན་འཛིན་སོགས་མི་བྱེད་པ། གོས་སྦྱིན་པ༑ མཆོད་རྟེན་དང་གཙུག་ལག་ཁང་ལ་རྡོ་ཐལ་གྱིས་བྱུག་པ། སྣོད་སྤྱད་ཡིད་འོང་སྦྱིན་པ། སྤོས་བྱུག་དང་རྒྱན་སྦྱིན་པ། ཕ་མའི་ལེགས་པར་བརྗོད་པ། འཕགས་པ་རྣམས་ལ་བསྔགས་པ༑ མཆོད་རྟེན་གྱི་གཞི་དང་གཙུག་ལག་ཁང་སོགས་ཕྱག་དར་བྱེད་པ། སེམས་ཅན་མི་སྡུག་པ་སོགས་ལ་མི་འཕྱ་བ། གཙང་སྦྲ་ཆེ་བ་རྣམས་སོ། །
མཐུའམ་དབང་ཆུང་བར་འགྱུར་བའི་ཆོས་བཅུ་ནི། གཞན་གྱི་ཡོན་ཏན་སོགས་ལ་ཕྲག་དོག་དང༌། གཞན་གྱི་མ་ཐོབ་པ་ལ་དགའ་བ༑ ཐོབ་ནས་མི་དགའ་བ། གཞན་སྐྱིད་པ་དང་གྲགས་པ་དང་བསྟོད་པ་མེད་པ་སོགས་ལ་དགའ་བ། གཞན་སྐྱིད་པ་སོགས་ལ་མི་དགའ་བ། ཕ་མ་དང་བླ་མ་སྲི་ཞུ་མི་བྱེད་པ། རབ་ཏུ་བྱུང་བ་སོགས་མི་བཀུར་བ། དབང་ཆུང་ངུ་ལ་མི་དགེ་བའི་རྩ་བ་སྐྱེད་པ། དབང་ཆེན་པོ་ལ་དགེ་བའི་རྩ་བ་གཅོད་པ། གང་ཟག་ངན་བྱེད་རྣམས་ལ་བསྟོད་པའོ། །
མཐུའམ་དབང་ཆེ་བར་འགྱུར་བའི་ཆོས་བཅུ་ནི། གཞན་གྱི་ཐོབ་པ་ལ་ཕྲག་དོག་མི་བྱེད་པ། སེར་སྣ་མེད་པ།ཐོབ་ན་དགའ་བ། མ་ཐོབ་ན་མི་དགའ་བ། གཞན་སྐྱིད་པ་དང་བསྟོད་གྲགས་ལ་དགའ་བ། དེ་མེད་ན་མི་དགའ་བ། བྱང་ཆུབ་ཀྱི་སེམས་བསྐྱེད་པ། མཆོད་རྟེན་དང་གཙུག་ལག་ཁང་བྱེད་པ༑ དབང་ཆུང་ངུ་ལ་ཆོས་ངན་པ་དང་མི་དགེ་བའི་རྩ་བ་གཅོད་པ། དབང་ཆེ་བ་རྣམས་ལ་དགེ་རྩ་བསྐྱེད་པ་རྣམས་སོ། །
མ་རབས་སུ་སྐྱེ་བར་འགྱུར་བའི་ལས་བཅུ་ནི། ང་རྒྱལ་དང་གྱང་ཁེངས་ཆེ་བ། ཕ་མ་ལ་ཕ་མར་མི་འཛིན་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ།རིགས་ཀྱིས་བཙུན་པ་ལ་མི་བཀུར་བ། མཁན་སློབ་སོགས་ལ་བཀུར་སྟི་མི་བྱེད་ཅིང་མགྲོན་དུ་མི་གཉེར་བ། ཕ་མ་ལ་སྲི་ཞུ་མི་བྱེད་པ། མཁན་སློབ་སོགས་ཁྱད་དུ་གསོད་པ། སྐྱེ་བོ་ཡ་རབས་རྣམས་སྤོང་བ། དམན་པ་མ་རབས་རྣམས་བཀུར་བ་རྣམས་སོ། །
ཡ་རབས་སུ་སྐྱེ་བར་འགྱུར་བའི་ཆོས་བཅུ་ནི། ཕ་མ་དྲན་པ། ཐར་པར་ཞུགས་པ་ཤེས་པ། བྲམ་ཟེར་ཤེས་པ། རིགས་ཀྱིས་བཙུན་པ་ལ་བཀུར་བ། མཁན་པོ་དང་བླ་མ་སོགས་མཐོང་ན་སྟན་ལས་ལངས་ཏེ་བསྟི་སྟང་བྱེད་པ། ཕ་མ་ལ་སྲི་ཞུ་བྱེད་པ། མཁན་སློབ་སོགས་ལ་སྲི་ཞུ་བྱ་བ། ཀུན་ལ་སྙོམས་པ། མཆོད་རྟེན་གྱི་སྲོག་ཤིང་འཛུགས་པ། མེ་ཏོག་དང་ཕྲེང་རྒྱན་སོགས་ཕུལ་བའོ། །
གང་དག་དབུལ་པོར་གྱུར་པའི་ཆོས་བཅུ་ནི། མ་བྱིན་པར་ལེན་པ། ལེན་དུ་འཇུག་པ། ལེན་པར་བསྟོད་པ། དེ་ལ་སྨོན་པ། ཕ་མའི་འཚོ་བ་འཕྲོག་པ། མཁན་སློབ་སོགས་དང་གཙུག་ལག་ཁང་གི་མཆོད་རྒྱུན་གཅོད་པ། གཞན་ཐོབ་ན་མི་དགའ་བ། མ་ཐོབ་ན་དགའ་བ། གཞན་གྱིས་རྙེད་སོགས་ལ་གེགས་བྱེད་པ། ལོ་ཉེས་སོགས་མུ་གེ་བྱུང་ན་དགའ་བ་རྣམས་སོ། །
ཕྱུག་པོར་འགྱུར་བའི་ཆོས་བཅུ་ནི། མ་བྱིན་པར་ལེན་པ་སྤོང་བ། གཞན་སྤོང་དུ་འཇུག་པ། གཞན་གྱིས་སྤོང་བ་ལ་དགའ་བ། ཕ་མ་ལ་འཚོ་བ་སྦྱིན་པ། མཁན་སློབ་སོགས་ལ་གནས་མལ་དང་མཁོ་བའི་ཡོ་བྱད་རྣམས་སྦྱར་བ། གཞན་གྱིས་ཐོབ་པ་ལ་དགའ་བ། གཞན་གྱིས་ཐོབ་པ་ལ་ནན་ཏན་དུ་སྒྲུབ་པ། གཞན་གྱིས་མ་ཐོབ་པ་ལ་མི་དགའ་བ། ཕྱོགས་ཐམས་ཅད་དུ་ལོ་ལེགས་པར་སྨོན་པ༑ སྦྱིན་པ་གཏོང་བའི་གང་ཟག་རྣམས་ལ་རབ་ཏུ་དགའ་བའོ། །
ངན་པའམ་ཤེས་རབ་ཆུང་བར་འགྱུར་བའི་ཆོས་བཅུ་ནི། གང་ཡང་འདྲི་མི་ཤེས་པ། ཆོས་མ་ཡིན་པ་ཀུན་འཕེལ་བར་བྱེད་པ༑ ཡང་དག་པའི་ཆོས་སྤོང་བ། ཆོས་འཆད་པ་ལ་བསྟི་སྟང་མི་བྱེད་པ། མ་བརྟགས་པར་སྨྲ་བ་ལ་དགེ་བར་བསྟོད་པ། ངན་པའི་གང་ཟག་རྣམས་ལ་འཁོར་ཞིང་བསྙེན་པ། མཁས་པ་རྣམས་སྤོང་བ། ལོག་པར་ལྟ་བ་འཛིན་ཅིང་བསྟོད་པ། ཡང་དག་པའི་ལྟ་བ་སྤོང་བ། ཤེས་རབ་དང་ལྡན་པའི་གང་ཟག་དག་སྤོང་བ་རྣམས་སོ། །
ཤེས་རབ་ཆེན་པོར་འགྱུར་བའི་ཆོས་བཅུ་ནི༑ དགེ་སྦྱོང་སོགས་མཁས་པ་གཞན་ལ་འདྲི་ཤེས་པ། མི་མཁས་པའམ་ཤེས་རབ་འཆལ་བ་ཡོངས་སུ་སྤོང་བ། དམ་པའི་ཆོས་སྟོན་ཅིང་གསལ་བར་བྱེད་པ། ཆོས་མ་ཡིན་པ་ལ་རྣམ་པར་སྨོད་པ། ཆོས་སྨྲ་བ་རྣམས་ལ་མི་འཇིགས་པ་ཉེ་བར་སྒྲུབ་པ། རིགས་པ་ལ་ལེགས་སོ་ཟེར་བ། མི་རིགས་པ་ཡོངས་སུ་སྤོང་བ། ཡང་དག་པར་ལྟ་བའི་ལེགས་པ་བརྗོད་པ། ལོག་པར་ལྟ་བའི་ཉེས་པ་ལ་དམོད་པ། གླེགས་བམ་དང་སྣག་སྨྱུག་སྦྱིན་ཞིང་ཆང་མི་འཐུང་བ་རྣམས་སོ༑ ༑
གང་དག་སེམས་ཅན་དམྱལ་བར་སྐྱེ་བར་འགྱུར་པའི་ལས་བཅུ་ནི། ཤིན་ཏུ་ཞེ་སྡང་བའི་སེམས་ཀྱིས་ལུས་དང༌། ངག་དང༌། ཡིད་ཀྱིས་ཉེས་པ་ཆེར་བྱས་པ་གསུམ་དང༌། ཆད་པར་ལྟ་བ༑ རྟག་པར་ལྟ་བ། མེད་པར་ལྟ་བ། སེར་སྣ་ཆེ་བ། དྲིན་དུ་མི་གཟོ་བ། མཚམས་མེད་པའི་ལས་བྱེད་པ། འཕགས་པ་ཚུལ་ཁྲིམས་དང་ལྡན་པ་རྣམས་ལ་སྐུར་བ་འདེབས་པ་རྣམས་སོ༑ ༑
དུད་འགྲོའི་སྐྱེ་གནས་སུ་སྐྱེ་བར་འགྱུར་བའི་ལས་བཅུ་ནི། ལུས་དང༌། ངག་དང༌།ཡིད་ཀྱིས་ཉེས་པ་འབྲིང་དུ་བྱས་པ་གསུམ་དང༌། འདོད་ཆགས་དང༌། ཞེ་སྡང་དང༌། གཏི་མུག་ལས་བྱུང་བའི་ལས་སྣ་ཚོགས་པ་སྟེ་གསུམ་བཅས་དྲུག་དང༌། ཕ་མ་དང་རབ་ཏུ་བྱུང་བ་རྣམས་ལ་ཚུལ་དང་མི་མཐུན་པའི་སྦྱིན་པ་བྱེད་པ་དང༌། དུད་འགྲོར་སྐྱེས་པའི་སེམས་ཅན་ལ་ཕྱས་བྱེད་པ་དང་དེ་ལྟར་སྨོན་པ་སྟེ་དཔེར་ན་བ་ལང་ངམ་བྱའི་བརྟུལ་ཞུགས་ཅན་སོགས་དེར་སྐྱེ་བར་སྨོན་པ་དང༌། བྱང་ཆུབ་སེམས་དཔའ་རྣམས་དགོས་པའི་དབང་གིས་དེར་སྐྱེ་བ་འཛིན་པ་དང༌༑ བྲམ་ཟེ་ཆར་འབེབས་ཀྱིས་འོད་སྲུང་ཆེན་པོ་ལ་སྤྲེའུ་དང་འདྲ་བར་མི་སྙན་པ་བརྗོད་པས་སྐྱེ་བ་ལྔ་བརྒྱར་སྤྲེའུའི་ལུས་ལེན་པར་གསུངས་པ་ལྟ་བུ་རྣམས་སོ། །
རིང་དུ་འཁྱམས་པའམ་གཤིན་རྗེའི་འཇིག་རྟེན་དུ་སྐྱེ་བར་འགྱུར་བའི་ལས་བཅུ་ནི། ལུས་དང༌། ངག་དང༌། ཡིད་ཀྱིས་ངན་པར་སྤྱོད་པ་ཆུང་ངུ་གསུམ་དང༌། ངན་པ་ལ་དད་པ། ཤིན་ཏུ་དད་པ། ལོག་པས་འཚོ་བ། སེར་སྣ་ལ་དད་ཅིང་མི་གཏོང་བ། སྦྱིན་པ་ལ་གེགས་བྱེད་པ། འདོད་པ་ལ་ཆགས་བཞིན་དུ་ཤི་བ། བྲུ་བ་ཚ་ཞིང་སྐོམ་བཞིན་དུ་ཤི་བ་རྣམས་སོ། །
ཨ་སུ་ར་སྟེ་ལྷ་མིན་དུ་སྐྱེ་བར་འགྱུར་བའི་ལས་བཅུ་ནི། ཐམས་ཅད་ལའང་ལུས་དང༌། ངག་དང༌། ཡིད་ཀྱིས་ཅུང་ཟད་ངན་པར་སྤྱོད་པ་གསུམ་དང༌། ངར་སེམས་པ་སྟེ་ང་འོ་སྙམ་པའི་ང་རྒྱལ་དང༌། མི་མཚུངས་པའི་ང་རྒྱལ་དང༌། ཟླ་ལས་ལྷག་པའི་ང་རྒྱལ་དང༌། གོང་མ་ལས་ལྷག་པའི་ང་རྒྱལ་དང༌།གོང་མ་ལས་ཀྱང་གོང་མའི་ང་རྒྱལ་དང༌། བདག་ལ་མི་སྲིད་པའི་ང་རྒྱལ་དང༌། དགེ་བའི་རྩ་བ་བསྐྱེད་པ་ལ་ལོག་པར་སྨོན་པ་སྟེ་དེར་བསྔོས་པ་རྣམས་སོ། །
མིར་སྐྱེ་བའི་ཆོས་བཅུ་ནི། སྲོག་གཅོད་པ་སྤོང་བ་སོགས་སྒོ་གསུམ་གྱིས་དགེ་བ་བཅུའི་ལམ་མ་ཉམས་ཤིང་མ་གོད་པས་མིའི་འཇིག་རྟེན་དུ་སྐྱེའོ། །
འདོད་ཁམས་ཀྱི་ལྷར་སྐྱེ་བའི་ལས་བཅུ་ནི། དགེ་བ་བཅུའི་ལས་ལམ་ཡོངས་སུ་རྫོགས་ཤིང་ལེགས་པར་སྦྱངས་པར་བྱས་པའོ། །
གཟུགས་ཁམས་ཀྱི་ལྷར་སྐྱེ་བར་འགྱུར་བའི་ལས་བཅུ་ནི། དགེ་བཅུའི་ལས་ཀྱི་ལམ་རྣམས་ལེགས་པར་སྦྱངས་ཤིང་ཤིན་ཏུ་མཉམ་པར་བཞག་པ་དང༌། ཁྱད་པར་དུ་ཤིན་ཏུ་འཕགས་པ་དང་ཡོངས་སུ་རྫོགས་པར་བྱས་པའོ། །
གཟུགས་མེད་པའི་ཁམས་ན་སྤྱོད་པའི་ལྷར་སྐྱེ་བར་འགྱུར་བའི་ལས་བཅུ་ནི། དགེ་བ་བཅུའི་ཆོས་དང༌། མི་གཡོ་བར་འཛིན་པ་གཟུགས་མེད་པའི་སྙོམས་པར་འཇུག་པ་བཞི་ལ་གོམས་པར་བྱས་པ་ལས་སོ། །གཞན་ཡང་བྱས་ལ་མ་བསགས་པའི་ལས་ཡོད་དེ་ལས་བྱས་ནས་ངོ་ཚ་བར་འཛིན་པ་དང་འགྱོད་པ་དང་སྨོད་པ་དང་འཆགས་པ་དང་མཐོལ་བ་དང༌།སྤོང་བ་དང༌། ཕྱིན་ཆད་མི་བྱེད་པར་སྡོམ་པ་སྟེ། ལས་དེ་ལྟ་བུ་ནི་བྱས་ལ་མ་བསགས་པའོ། །དེ་བཞིན་དུ་བསགས་ལ་མ་བྱས་པའི་ལས་ཡོད་དེ། ལས་གང་སེམས་ཀྱི་ཡོངས་སུ་རྫོགས་པར་བྱས་ཤིང་ཚིག་ཏུའང་ལས་འདི་བྱའོ། །ཞེས་སྨྲས་ནས་ལས་དངོས་དེ་མ་བྱས་པའོ། །བྱས་ཀྱང་བྱས་ལ་བསགས་ཀྱང་བསགས་པའི་ལས་ཡོད་དེ་ལས་གང་བྱས་ནས་མི་འཛེམ་པ་དང༌༑ མི་ལྡོག་པ་དང༌། མི་འགྱོད་པ་དང༌། མི་སྨོད་པ་དང༌། མི་འཆགས་པ་དང༌། མི་མཐོལ་བ་དང་མི་འདོར་བ་དང༌། མི་སྤོང་བ་དང༌། ཕྱིན་ཆད་ཀྱང་སྡོམ་པར་མི་བྱེད་པའོ། །བྱས་ཀྱང་མ་བྱས་ལ་བསགས་ཀྱང་མ་བསགས་པའི་ལས་ཡོད་དེ་ལས་གང་ཆེད་དུ་མ་བསགས་པར་བྱས་པ། རྨི་ལམ་ན་བྱས་པའམ། བྱེད་དུ་བཅུག་པ་ལྟ་བུའོ། །ལས་གང་གིས་སེམས་ཅན་དམྱལ་བར་སྐྱེས་ནས་དེའི་ཚེ་ཚད་ཡོངས་སུ་རྫོགས་པར་བྱས་ནས་འཕོ་བར་འགྱུར་བ་ཡོད་དེ༑ ༑ལས་བསགས་ནས་དེ་ལ་ངོ་ཚ་བ་སོགས་སུ་མི་འཛིན་ཅིང་མི་བཤགས་ལ་ཕྱིན་ཆད་སྡོམ་པར་མི་བྱེད་དེ་ལ་ཕྱིར་ཞིང་དགའ་བར་བྱེད་པ་སྟེ་དཔེར་ན་ལྷས་བྱིན་བཞིན་ནོ། །ལས་གང་གི་དམྱལ་བར་སྐྱེས་ནས་དེའི་ཚེ་ཡི་ཕྱེད་ཙམ་ན་འཕོ་བར་འགྱུར་བ་ཡོད་དེ། ལས་བྱས་ནས་འཛེམ་པ་དང་འགྱོད་པ་སོགས་ཀྱིས་བཤགས་སྡོམ་ཅུང་ཟད་བགྱིས་པའོ། །ལས་གང་གིས་དམྱལ་བར་སྐྱེས་མ་ཐག་ཏུ་ཚེ་འཕོ་བར་འགྱུར་བ་ཡོད་དེ། ལས་བསགས་ནས་ངོ་ཚ་དང་འགྱོད་པ་ཆེན་པོས་དྲག་ཏུ་བཤགས་ཤིང་སྡོམ་པར་བྱེད་ལ་གཉེན་པོའི་ཆོས་བསྟེན་པ་སྟེ། རྒྱལ་པོ་མ་སྐྱེས་དགྲ་བཞིན་ནོ། །དེ་ལྟར་ཡང༌། ཤིན་ཏུ་མི་བཟད་ལས་རྣམས་བྱས་པ་ནི། །བདག་ལ་སྨོད་དང་རབ་ཏུ་བཤགས་པ་དང༌། །སྡོམ་པར་བྱེད་པས་དེ་དག་སྲབ་འགྱུར་གྱིས། ཤིན་ཏུ་རྩ་ནས་ཕྱིན་ཅེས་མི་སྨྲའོ། །གཞན་ཡང་དེ་ལ་ངེས་པར་སྐྱེ་བར་འགྱུར་བའི་ལས་ཀྱང་ཡོད་དེ༑ དེ་ནི་ལས་བྱས་ནས། ཆེ་གེ་མོ་ཞིག་ཏུ་སྐྱེ་བར་ཤོག་ཅིག ཅེས་བསྔོས་པས་དེར་སྐྱེ་བར་འགྱུར་བའོ། །དེ་ལ་མ་ངེས་པར་སྐྱེ་བར་འགྱུར་བའི་ལས་ཀྱང་ཡོད་དེ་དེ་ནི་ལས་བྱས་ནས་དེ་ལྟར་ཡོངས་སུ་མི་བསྔོ་བ་སྟེ། དེ་ལྟར་མ་ངེས་པའོ། །ཡུལ་གཞན་དུ་རྣམ་པར་སྨིན་པར་འགྱུར་བའི་ལས་ཡོད་དེ་ཚེ་འདི་ཉིད་དམ་ཚེ་གཞན་ལ་ཡུལ་གཞན་དུ་བདེ་བའམ་མི་བདེ་བ་རྣམ་པར་སྨིན་པ་སྟེ། དཔེར་ན་དེད་དཔོན་གྱི་བུ་བྱམས་པ་མཆོད་སྦྱིན་ལྟ་བུ་སྟེ། འདིའི་ལོ་རྒྱུས་ནི་གོང་དུ་མཛའ་བོའི་བུ་མོའི་ལོ་རྒྱུས་དང་མཐུན་ཏེ་མའི་ངག་བཅག་ནས་མའི་མགོ་ལ་བགོམས་ཏེ་རྒྱ་མཚོར་སོང་བ་ལས་གྲུ་ཞིག་ནས་རྐྱལ་གྱིས་ཕྱིན་པ་ལས་སྔོན་མ་ཡི་ཚིག་ཉན་ཏེ་ལས་བཞིན་ཕྱིར་ལོག་པ་དང་ཁྲིམས་བརྒྱད་མནོས་པས་གསེར་དང་དངུལ་དང༌། བཻཌཱུརྱ་དང༌༑ ཤེལ་གྱི་ར་བ་ཅན་གྱིས་གྲོང་ཁྱེར་བཞི་བོར། ལྷ་མོ་བཞི་དང༌། བརྒྱད་དང༌། བཅུ་དྲུག་དང༌། སུམ་ཅུ་རྩ་གཉིས་རྣམས་ཀྱིས་མཆོད་པའི་ཉི་ཚེ་བའི་མཐོ་རིས་བདེ་བ་མྱོང་བའི་མཐར་མའི་ངག་གཅོག་ཅིང་མགོ་ལ་བགོམས་པའི་ལས་ཀྱིས་རལ་གྲིའི་འཁོར་ལོ་མགོ་ལ་འཁོར་བ་སོགས་ཉི་ཚེ་བའི་དམྱལ་བའི་སྡུག་བསྔལ་མྱོང་བས་སྙིང་རྗེ་ཆེན་པོ་སྐྱེས་ཏེ། འཇིག་རྟེན་བགྲང་དུ་མེད་པ་ཐམས་ཅད་ཀྱིས། །སྲིད་རྩེ་མན་ཆད་མནར་མེད་ཡན་ཆད་ན། །ལྷ་དང་ལྷ་མིན་ལྟོ་འཕྱེ་ཆེན་པོའི་ཚོགས། །བདེ་བར་གྱུར་ཅིག་སྡུག་བསྔལ་བདག་གིས་བླང༌། །ཞེས་དང༌༑ སེམས་ཅན་དམྱལ་བ་མནར་མེད་མཐའ་ནས་སྲིད་རྩེ་མན་ཆད་ནས། །སེམས་ཅན་ཚེ་འཕོའི་རྣམ་པ་འཆིང་བས་ཇི་སྙེད་བཅིང་བ་དག །ཐམས་ཅད་མ་ལུས་ཆོས་དང་ལྡན་ཞིང་བདེ་བར་འཚོ་གྱུར་ཏེ། །རྒས་མེད་ཚེ་འཕོ་མེད་པའི་མྱ་ངན་འདས་པ་ཐོབ་གྱུར་ཅིག །ཅེས་སྨོན་ལམ་མཛད་པའི་མོད་ལ་ཐར་བར་གསུངས་སོ། །མདོར་ན་དཀོན་མཆོག་གསུམ་དང་མཁན་སློབ་དང་ཕ་མ་དག་ལ་བརྟེན་ནས་བསགས་པའི་ལས་རྣམས་ནི་མཐོང་བའི་ཆོས་ཚེ་འདི་དང་མ་མཐོང་བ་ཚེ་ཕྱི་མའི་དུས་སུ་འབྲས་བུ་རྒྱ་ཆེན་པོ་དག་འབྱུང་སྟེ། དཔེར་ན་གྲོང་ཁྱེར་གཙུག་ཕུད་ཅེས་བྱ་བའི་རང་སངས་རྒྱས་ལྟ་བུ་སྟེ། དེ་ལ་ལོ་ཉེས་པ་ཞིག་གི་ཚེ་མི་དབུལ་པོ་ཞིག་གིས་བསོད་སྙོམས་ཤིག་ཕུལ་བས། དེ་དེ་ཉིད་ཀྱི་ཚེ་རྒྱལ་པོ་དབང་བསྐུར་ནས། དུས་གཞན་ཞིག་ཏུ་རང་སངས་རྒྱས་སུ་གྱུར་པ་ལྟ་བུ་སོགས་མང་ངོ༌། །དེ་ཡང་མཁན་པོ་ནི་སློབ་མ་ལ་བུའི་འདུ་ཤེས་འཇོག་ཅིང༌། སློབ་མ་ནི་མཁན་པོ་ལ་ཕ་ཡི་འདུ་ཤེས་འཇོག་པས་ན་ཕ་མ་དང་མཁན་སློབ་དག་མཚུངས་ཤིང་མཉམ་པར་ཁྱིམ་པ་དག་ལ་ནི་ཕ་མ་དང་རབ་ཏུ་བྱུང་བ་རྣམས་ལ་ནི་མཁན་པོ་དང་སློབ་དཔོན་མཆོད་པའི་གནས་ཡིན་ནོ། །དེའི་ཕྱིར་བཅོམ་ལྡན་འདས་ཀྱིས་དགེ་སློང་དག་ངའི་ཚིག་ལ་ཡིད་ཆེས་པ་རྣམས་ཀྱིས་སངས་རྒྱས་བཅོམ་ལྡན་འདས་ལ་དད་པ་མཆོག་ཏུ་བསྐྱེད་པར་བྱའོ། །ཆོས་དང༌། དགེ་འདུན་དང༌། ཕ་མ་དང་མཁན་པོ་དང་སློབ་དཔོན་ལ་དད་པ་མཆོག་ཏུ་བསྐྱེད་པར་བྱའོ། །དེས་ནི་ཁྱོད་ལ་ཡུན་རིང་པོར་ཕན་པ་དང་བདེ་བའི་རྒྱུར་འགྱུར་རོ། །ཞེས་གསུངས་སོ། །ལས་གང་དང་ལྡན་ན་སྔར་བདེ་ལ་ཕྱིས་སྡུག་བསྔལ་བར་འགྱུར་བའང་ཡོད་དེ། འགའ་ཞིག་སྦྱིན་པ་བསླངས་ན་རབ་ཏུ་དགའ་སྟེ་ཁས་ལེན་ཅིང་རབ་ཏུ་དགའ་བས་བྱིན་ལ། དེའི་འོག་ཏུ་འགྱོད་པར་གྱུར་པ་སྟེ། དེ་ནི་མིར་སྐྱེས་པའི་ཚེ་ཕྱུག་ཅིང་ནོར་མང་བའི་ཁྱིམ་དུ་སྐྱེ་ལ། ཕྱིས་ལོངས་སྤྱོད་དག་ཟད་ནས་དབུལ་པོར་འགྱུར་རོ༑ ༑ལས་གང་གིས་སྔར་སྡུག་བསྔལ་ལ་ཕྱིས་བདེ་བར་འགྱུར་བ་ཡང་ཡོད་དེ་ཁ་ཅིག་སྦྱིན་པ་བྱེད་དུ་བཅུག་ན་ཁ་སྲབ་ལ་ཁས་ལེན་ཅིང་སྦྱིན་པར་བྱས་ནས། དེའི་འོག་ཏུ་སེམས་དགའ་བ་བསྐྱེད་པ་སྟེ། དེ་ནི་དབུལ་པོའི་རིགས་སུ་སྐྱེས་ཏེ་ཕྱིས་ལོངས་སྤྱོད་དག་འཕེལ་བར་འགྱུར་རོ༑ ༑གང་དག་སྔར་ཡང་བདེ་ལ་ཕྱིས་ཀྱང་བདེ་བར་འགྱུར་བའི་ལས་ཡོད་དེ། ཐོག་མ་ནས་སྤྲོ་བཞིན་དུ་སྦྱིན་ཞིང༌། ཕྱིས་ཀྱང་འགྱོད་པ་མེད་པ་སྟེ། དེ་ཕྱུག་པོར་སྐྱེ་ཞིང་ལོངས་སྤྱོད་ལས་ཉམས་པར་མི་འགྱུར་རོ། །གང་དག་སྔར་ཡང་སྡུག་བསྔལ་ལ་ཕྱིས་ཀྱང་སྡུག་བསྔལ་བར་འགྱུར་བའི་ལས་ཡོད་དེ། དགེ་བའི་བཤེས་གཉེན་དང་མ་ཕྲད་པས་སུས་ཀྱང་སྦྱིན་པ་ལ་མ་བསྐུལ་ཞིང་རང་ཡང་སྦྱིན་པར་མ་བྱས་པ་སྟེ། དེ་ནི་དབུལ་པོའི་ཁྱིམ་དུ་སྐྱེ་ཞིང་ལོངས་སྤྱོད་རྣམས་འཕེལ་བར་མི་འགྱུར་རོ། །གང་དག་ཕྱུག་ཅིང་སེར་སྣ་ཅན་དུ་འགྱུར་བའི་ལས་ཀྱང་ཡོད་དེ། །གང་དག་ཚུལ་ཁྲིམས་དང་ལྡན་པ་སོགས་ཞིང་དག་པར་སྦྱིན་པ་ཅུང་ཟད་ཙམ་བྱིན་ཏེ་ཡོ་བྱད་བསྲི་ཞིང་གཏོང་བའི་སེམས་གོམས་པར་མ་བྱས་པའོ། །གང་དག་དབུལ་ཞིང་གཏོང་ཕོད་ཆེ་བར་འགྱུར་བའི་ལས་ཡོད་དེ། ཁ་ཅིག་དུད་འགྲོ་དང་མི་ལོག་པའི་ངང་ཚུལ་ཅན་སོགས་གནས་མིན་ལ་མང་དུ་བྱིན་ཅིང་གོམས་པར་བྱས་པའོ། །གང་དག་ཕྱུག་ཅིང་གཏོང་ཕོད་ཆེ་བར་འགྱུར་བའི་ལས་ཡོད་དེ། ཡོན་གནས་ཁྱད་པར་ཅན་ལ་མང་དུ་སྦྱིན་ཞིང་གོམས་པར་བྱས་པ་ལས་སོ། །གང་དག་དབུལ་ཞིང་སེར་སྣ་ཅན་དུ་གྱུར་པའི་ལས་ཡོད་དེ་དེས་ནི་སྦྱིན་པ་མ་བྱིན་ཅིང་གཏོང་བ་ལ་སྤྲོ་བ་མེད་པ་དག་གོ །གང་ཟག་ལ་ལ་ཚེ་ཟད་ལ་ལས་མ་ཟད་པའང་ཡོད་དེ། གང་དག་དམྱལ་བ་ནས་ཚེ་འཕོས་ཏེ་ཡང་དམྱལ་བར་སྐྱེ་བ་ལྟ་བུའོ། །གང་དག་ལས་ཟད་ལ་ཚེ་མ་ཟད་པའང་ཡོད་དེ་སྔོན་སྐྱིད་ལ་ཕྱིས་སྡུག་བསྔལ་བའམ་ཚེ་སྟོད་སྡུག་ལ་ཚེ་སྨད་སྐྱིད་པ་ལྟ་བུའོ། །གང་དག་ཚེ་དང་ལས་གཉིས་ཀ་ཟད་པ་ཡོད་དེ། ངན་སོང་ལས་ཚེ་འཕོས་ནས་བདེ་འགྲོར་སྐྱེས་པ་ལྟ་བུའོ། །གང་དག་ཚེ་ཡང་མ་ཟད་ལས་ཀྱང་མ་ཟད་ལ་མྱ་ངན་སྤངས་པ་ཡོད་དེ། རྒྱུན་དུ་ཞུགས་པ་ནས་དགྲ་བཅོམ་པའི་བར་དག་གོ །གང་དག་ལུས་བདེ་ལ་སེམས་མི་བདེ་བའང་ཡོད་དེ་ནད་དང་བྲལ་བའི་སོ་སྐྱེ་ལྟ་བུའོ། སེམས་བདེ་ལ་ལུས་མི་བདེ་བའམ་ཡོད་དེ་དགྲ་བཅོམ་པ་ནད་པ་ལྟ་བུའོ། །གཉིས་ཀ་བདེ་བའང་ཡོད་དེ་དགྲ་བཅོམ་པ་བསོད་ནམས་བསགས་པ་རྒྱལ་པོ་ཆོས་གྲགས་ཀྱི་བུ་ལྟ་བུ་སྟེ། འདིས་སངས་རྒྱས་ལོག་པར་དད་སེལ་ཉན་ཐོས་ཀྱི་དགེ་འདུན་དང་བཅས་པ་ལ་གསོས་སྨན་ཕུལ་བས། ཚེ་འདིར་རབ་ཏུ་བྱུང་ནས་ལོ་བརྒྱད་ཅུ་ལོན་ཡང་ཅུང་ཟད་ཙམ་ཡང་ན་མ་མྱོང་བར་གསུངས་པ་ལྟ་བུའོ། །གཉིས་ཀ་མི་བདེ་བ་སོ་སྐྱེ་བསོད་ནམས་མ་བསགས་པའི་དབུལ་ཕོངས་ནད་པ་ལྟ་བུའོ། །གང་དག་ངན་སོང་དུ་སྐྱེས་པ་དག་ལའང་གཟུགས་བཟང་ཞིང་མཛེས་ལ་ལུས་སྣུམ་ཞིང་མདོག་འཚེར་ལ་མིག་ཏུ་སྡུག་ཅིང་བལྟ་ན་དགའ་བར་འགྱུར་བའི་ལས་ཡོད་དེ། གང་ཟག་ཆགས་པ་གཡོས་ཏེ་ཚུལ་ཁྲིམས་ཉམས་པས་ངན་སོང་དུ་ལྷུང་བ་སྟེ། དཔེར་ན་རྨ་བྱ་དང་ནེ་ཚོ་ངུར་པ་ལ་སོགས་པ་ལྟ་བུའོ། །མདོག་མི་བཟང་ཞིང་ལུས་རྩུབ་པ་བལྟ་ན་མི་སྡུག་པརའགྱུར་བའི་ལས་ཡོད་དེ། དེ་ནི་ཁྲོ་བ་སྐྱེས་ཤིང་ཁྲིམས་མི་ཐུབ་པ་ལས་བྱུང་སྟེ་གཅན་གཟན་དང་སྦྲུལ་དང་ཤ་ཟ་ལ་སོགས་པ་ལྟ་བུའོ། །གང་དག་ལྕེའི་དབང་པོ་རྩུབ་པ་དང་དྲི་མི་ཞིམ་པ་དང་དབང་པོ་མ་ཚང་བ་སོགས་སུ་འགྱུར་བའི་ལས་ཡོད་དེ། དེ་ནི་གཏི་མུག་གི་སྒོ་ནས་ཚུལ་ཁྲིམས་འཆལ་བ་སྟེ། ཤིག་དང་སྦྲང་བུ་དང་ལུས་ཀྱི་སྲིན་བུ་ལ་སོགས་པའོ། །ཇི་ལྟར་མི་དགེ་བ་བཅུའི་ལས་བྱས་པའི་རྒྱུས་ཕྱི་རོལ་གྱི་ཡུལ་རྣམས་ངན་དུ་འོང་བར་འགྱུར་ཞེ་ན། སྲོག་གཅོད་པས་ནི་སའི་མདངས་དང་གཟི་བྱིན་ནུས་པར་འགྱུར་ལ། རྣམ་སྨིན་གྱིས་ཚེ་ཐུང་བར་འགྱུར་རོ། །མ་བྱིན་པར་ལེན་པས་ནི་ས་ལ་སད་སེར་དང་བྱི་བ་དང་འབུ་སྲིན་སོགས་ཀྱིས་ལོ་ཏོག་ཟ་བར་འགྱུར་ལ༑ རྣམ་སྨིན་གྱིས་ནི་སྤྲང་པོར་འགྱུར་རོ། །ལོག་གཡེམ་གྱིས་ནི་ས་ལ་རྩྭ་དང་ནགས་ཚལ་དྲི་ང་བ་དག་ཏུ་སྐྱེ་བར་འགྱུར་ལ། རྣམ་སྨིན་གྱིས་ནི་ཆུང་མ་དགྲ་ཟླ་དང་བཅས་པར་འགྱུར་རོ༑ ༑རྫུན་གྱིས་ནི་ཁ་དང་ལྐོག་མ་ན་བ་དང་ཁ་ནས་དྲི་མི་ཞིམ་པ་སོགས་འབྱུང་ལ། རྣམ་སྨིན་ནི་གཞན་གྱིས་བསླུ་བར་འགྱུར་རོ། །ཕྲ་མས་ནི། ས་ལ་གསེག་མ་དང་གྱོ་མོ་ལ་སོགས་པ་རེག་ན་མི་བདེ་བ་འབྱུང་ལ། རྣམ་སྨིན་ནི་འཁོར་བྱེ་བར་འགྱུར་རོ། །ཚིག་རྩུབ་ཀྱིས་ནི། ས་ལ་རྡུལ་ཉལ་ཉིལ་གྱི་རླུང་ལྡང་ཞིང་ཆར་ཆེན་པོ་སོགས་འབེབས་ལ། རྣམ་སྨིན་ནི་ཡིད་དུ་མི་འོང་བའི་སྒྲ་ཐོས་ཤིང་མཐོང་བར་འགྱུར་རོ། །ཚིག་ཀྱལ་པས་ནི་ས་མཐོ་དམན་དང་སྨན་ལྗོངས་དང་ངམ་གྲོག་གཡང་ལ་སོགས་འབྱུང་ཞིང་རྣམ་སྨིན་ནི་ཚིག་མི་བཙུན་པར་འགྱུར་རོ། །བརྣབ་སེམས་ཀྱིས་ནི་འབྲས་དང་ནས་སོགས་འབྲས་བུ་ཉུང་ཞིང་གྲ་མ་དང་སྦུན་མ་སོགས་པའི་སྐྱོན་མང་བར་འགྱུར་ལ། རྣམ་སྨིན་ལོངས་སྤྱོད་གཞན་གྱིས་ཁྱེར་བར་འགྱུར་རོ། །གནོད་སེམས་ཀྱིས་ནི་ལོ་ཏོག་དང་འབྲས་བུ་ས་བོན་རྣམས་ཚ་བ་དང་ཁ་བ་འབྱུང་ཞིང༌། རྣམ་སྨིན་མཐོང་ན་མི་སྡུག་པར་འགྱུར་རོ། །ལོག་ལྟས་ནི་འབྲས་བུ་མེད་པ་དང་ཆུང་བ་དང༌། དུག་དང་རྐུ་བ་སོགས་འབྱུང་ཞིང༌། རྣམ་སྨིན་ནི་འཇིག་རྟེན་རྒྱང་འཕེན་པའི་ལྟ་བ་སོགས་ལ་དགའ་ཞིང་དད་པར་འགྱུར་རོ། །མི་དགེ་བའི་ལས་ལམ་བཅུ་པོ་འདི་ཇི་ལྟར་གོམས་པ་དེ་ལྟར་རབ་ཏུ་འཕེལ་བར་འགྱུར་ཏེ། དེའི་ཕྱིར་རྣམ་པར་འཇིགས་པའི་ཚེ་ཏིལ་ཡོད་ཀྱང་ཏིལ་མར་མི་འབྱུང༌། བུར་ཤིང་ཡོད་ཀྱང་བུ་རམ་མི་འབྱུང༌། བུ་རམ་ཡོད་ཀྱང་ཧྭགས་དང་ཁ་ར་མི་འབྱུང༌། བ་ཡོད་ཀྱང་འོ་མ་མི་འབྱུང༌། འོ་མ་ཡོད་ཀྱང་མར་མི་འབྱུང༌། དེ་ལྟར་མི་དགེ་བ་བཅུའི་ལས་ཀྱི་རྣམ་པར་སྨིན་པས༑ ཕྱི་རོལ་གྱི་དངོས་པོ་རྣམས་རྒུད་པར་འགྱུར་རོ། །དགེ་བ་བཅུའི་ལས་ཀྱི་ལམ་ཡང་དག་པར་བླང་བའི་རྒྱུས་ཕྱི་རོལ་གྱི་དངོས་པོ་རྣམས་ཕུན་སུམ་ཚོགས་པར་འགྱུར་ཏེ། སྲོག་གཅོད་སྤངས་པས་རྣམ་སྨིན་གྱིས་སའི་མཐུ་དང་གཟི་བྱིན་མེད་པར་མི་འགྱུར་རོ། །རྐུ་བ་སྤངས་པས་ནི་སེར་བ་དང༌། བྱི་བ་དང༌། སྲིན་དང༌། མུ་གེ་སོགས་མི་འབྱུང་ངོ༌། །འདོད་ལོག་སྤངས་པས་ནི་བཙའ་སད་དང་རྡུལ་དང་རླུང་ཆར་དྲག་པོ་འབབ་པར་མི་འགྱུར་རོ། །རྫུན་སྤངས་པས་དྲི་མི་ཞིམ་པ་འབྱུང་བར་མི་འགྱུར་རོ། །ཕྲ་མ་སྤངས་པས་ངམ་གྲོག་དང་གཡང་ས་དང་འདམ་རྫབ་དང་ངན་སྐྱུག་དང་ལྗན་ལྗིན་སོགས་འབྱུང་བར་མི་འགྱུར་རོ། །ངག་རྩུབ་སྤངས་པས་རྡོ་གསེག་དང་གྱོ་མོ་སོགས་ཀྱིས་རེག་པར་མི་འགྱུར་རོ། །ངག་འཁྱལ་སྤངས་པས་རྩྭ་ཚང་ཚིང་དང་ནགས་ཐིབ་པོ་དང་ཚེར་མ་ཚང་ཚིང་རྣམས་འབྱུང་བར་མི་འགྱུར་རོ། །བརྣབ་སེམས་སྤངས་པས་ལོ་ཐོག་སོགས་འབྲས་བུ་དང་བཅས་པ་འབྱུང་བར་འགྱུར་རོ། །གནོད་སེམས་སྤངས་པས་ལོ་ལེགས་པ་དང་འབྲས་བུ་དང་ས་བོན་མི་ཁ་བ་དང་མི་ཚ་བ་རྣམས་འབྱུང་བར་འགྱུར་ཏེ། ལོག་ལྟ་སྤངས་པས་འབྲས་བུ་མེད་པ་དང༌། ཆུང་བ་མ་ཡིན་པའི་ས་བོན་རྣམས་འབྱུང་བར་འགྱུར་རོ། །དགེ་བ་བཅུའི་ལས་ཀྱི་ལམ་འདི་དག་ཡང་དག་པར་བླང་བའི་རྒྱུས་ཕྱི་རོལ་གྱི་དངོས་པོ་བཅུ་ཕུན་སུམ་ཚོགས་པར་འགྱུར་རོ། །འདིར་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་པ་ལ་ལོག་པར་གཡེམ་པ་དང༌། བརྫུན་སྨྲ་བ་རྣམས་ཀྱིས་ཉེས་དམིགས་བཅུ་བཅུ་དང༌། ཆང་གི་ཉེས་དམིགས་སུམ་ཅུ་རྩ་དྲུག་ཏུ་གསུངས་ཏེ། དེ་རྣམས་ནི་གོང་དུ་དགའ་བ་ཅན་གྱི་མདོར་བཤད་པ་དང་ཤས་ཆེར་མཐུན་པས་མ་བྲིས་ལ་ཅུང་འདྲ་མིན་གྱི་ཁྱད་པར་ནི་མདོ་དེར་བལྟ་བར་བྱའོ། །གཞན་ཡང་དེ་བཞིན་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་བཅུ་ཡོད་དེ། བཅུ་གང་ཞེ་ན་རྒྱ་ཆེན་པོའི་ཁྱིམ་དུ་སྐྱེ་བ་འཐོབ་པ་དང༌། རྒྱ་ཆེ་བའི་གཟུགས་དང༌། རྒྱ་ཆེ་བའི་གཡོག་འཁོར་དང༌། རྒྱ་ཆེ་བའི་མཆོད་པ་དང༌།བཀུར་སྟི་དང༌། ནོར་རྒྱ་ཆེ་བ་དང༌། ཐོས་པ་རྒྱ་ཆེ་བ་དང༌། དད་པ་རྒྱ་ཆེ་བ་དང༌། དྲི་བ་རྒྱ་ཆེ་བ་དང༌། ཤེས་རབ་རྒྱ་ཆེ་བ་དང༌། རྟོགས་པ་རྒྱ་ཆེན་པོ་འཐོབ་པ་སྟེ། བཅུ་པོ་འདི་ནི་དེ་བཞིགས་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་ནོ། །དེ་བཞིན་དུ།
མཆོད་རྟེན་ལ་ཕྱག་འཚལ་བའི་ཕན་ཡོན་བཅུ་ནི། གཟུགས་བཟང་ཞིང་མདོག་གསེར་གྱི་ཁ་དོག་ལྟ་བུར་འགྱུར་བ་དང༌། མཛེས་ཤིང་མིག་ཏུ་སྡུག་པ་དང༌། སྐད་སྙན་ཅིང་ཚིག་བཟུང་བར་འོས་པ་དང༌། བག་ཚ་བ་མེད་པར་འཁོར་གྱི་ནང་དུ་འགྲོ་བ་དང༌། ལྷ་དང་མི་རྣམས་དགའ་བར་འགྱུར་བ་དང༌། གཟི་བརྗིད་ཆེ་བ་དང༌། སངས་རྒྱས་དང་བྱང་ཆུབ་སེམས་དཔའ་སོགས་འཕགས་པའི་ཚོགས་དང་འགྲོགས་པར་འགྱུར་བ་དང༌། ལོངས་སྤྱོད་ཆེ་བ་དང་མཐོ་རིས་སུ་སྐྱེ་བ་དང༌། ཡོངས་སུ་མྱ་ངན་ལས་འདའ་བར་འགྱུར་བ་རྣམས་སོ། །
མཆོད་རྟེན་ལ་ཕྱག་དར་བགྱིས་པའི་ཕན་ཡོན་བཅུ་ནི། གཟུགས་བཟང་བ་དང༌། ལྟ་ན་སྡུག་པ་དང༌། མཛེས་པ་དང༌། སྐད་སྙན་པ་དང༌། ཉོན་མོངས་པ་རྣམས་སྲབ་པར་འགྱུར་བ་དང༌། ལམ་དུ་འགྲོ་ན་རྡོ་གསེག་དང་ཚེར་མ་སོགས་མེད་པར་འགྱུར་བ་དང༌། རིགས་བཙུན་པར་སྐྱེ་བ་དང༌། ལོངས་སྤྱོད་ཆེ་བ་དང༌༑ མཐོ་རིས་སུ་སྐྱེ་བ་དང༌། མྱུར་དུ་མྱ་ངན་ལས་འདའ་བར་འགྱུར་བ་རྣམས་སོ། །
མཆོད་རྟེན་ལ་གདུགས་ཕུལ་བའི་ཕན་ཡོན་བཅུ་ནི། འཇིག་རྟེན་ན་གདུགས་ལྟར་འགྱུར་བ་དང༌། ལུས་ལ་ཚ་བས་གདུང་བ་མེད་པ་དང༌། སེམས་ལ་མི་གདུང་བ་དང༌། འཇིག་རྟེན་གྱིས་སྨོན་པའི་གནས་སུ་འགྱུར་བ་དང༌། བདག་པོར་འགྱུར་བ་དང༌། འཁོར་ལོས་སྒྱུར་བའི་རྒྱལ་སྲིད་འཐོབ་པ་དང༌། དབང་ཆེ་བར་གྲགས་པ་དང༌། ལོངས་སྤྱོད་ཆེ་བ་དང༌། མཐོ་རིས་སུ་སྐྱེ་བ་དང༌༑ མྱུར་དུ་མྱ་ངན་ལས་འདའ་བའོ། །
མཆོད་རྟེན་ལ་དྲིལ་བུ་ཕུལ་པའི་ཕན་ཡོན་བཅུ་ནི། གཟུགས་བཟང་བ་དང༌། སྐད་སྙན་པ་དང༌། ཡིད་དུ་འོང་བའི་ཚིག་སྨྲ་བ་དང༌། ཀ་ལ་པིང་ཀའི་དབྱངས་ལྟ་བུ་དང༌། ཚིག་བཟུང་བ་དང༌། རབ་ཏུ་དགའ་བ་དང༌། ཀུན་ཏུ་དགའ་བ་ཆེན་པོའི་སྒྲ་ཐོས་པ་དང༌། ལོངས་སྤྱོད་ཆེ་བ་དང༌། མཐོ་རིས་སུ་སྐྱེ་བ་དང༌། མྱུར་དུ་མྱ་ངན་ལས་འདའ་བའོ༑ ༑
མཆོད་རྟེན་ལ་བ་དན་ཕུལ་བའི་ཕན་ཡོན་བཅུ་ནི། འཇིག་རྟེན་ན་རྒྱལ་མཚན་ལྟ་བུར་འགྱུར་བ་དང༌། མཛའ་བཤེས་དང་བློན་པོ་གཉེན་སོགས་ཀྱིས་བཀུར་བ། ཕྱོགས་ཐམས་ཅད་དུ་སྙན་པར་གྲགས་པ། གཟུགས་བཟང་ཞིང་ལྟ་ན་སྡུག་པ། ཚེ་རིང་བ། དབང་ཆེ་བ།རིགས་བཙུན་པ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
མཆོད་རྟེན་ལ་ན་བཟའ་ཕུལ་བའི་ཕན་ཡོན་བཅུ་གཉིས་ནི། མཛེས་ཤིང་ལྟ་ན་སྡུག་པ། པགས་པ་འཇམ་པ། སྣུམ་པ། སྲབ་པ། ལུས་ལ་རྡུལ་དང་དྲི་མ་མི་ཆགས་པ་གོས་བཟང་པོར་འགྱུར་བ། གདིང་བ་སོགས་རྙེད་པ། ངོ་ཚ་དང་ཁྲེལ་ཡོད་པར་འགྱུར་བ། མཐོང་ན་དགའ་བར་འགྱུར་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
མཆོད་རྟེན་ལ་མེ་ཏོག་ཕུལ་བའི་ཕན་ཡོན་བཅུ་ནི། འཇིག་རྟེན་ན་མེ་ཏོག་ལྟ་བུར་འགྱུར་བ།སྣའི་དབང་པོ་མི་ཉམས་པ། ལུས་ལ་དྲི་ང་བ་མེད་པ། དྲི་ཞིམ་པོ་འབྱུང་བ། ཕྱོགས་ཀུན་ཏུ་ཚུལ་ཁྲིམས་ཀྱི་ངད་ལྡང་བ། འཇིག་རྟེན་པ་རྣམས་འཁོར་ཞིང་འདུ་བ། ཡིད་དུ་འོང་བའི་ཆོས་རྣམས་འཐོབ་པ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
མཆོད་རྟེན་ལ་ཕྲེང་བ་ཕུལ་བའི་ཕན་ཡོན་བཅུ་ནི། འཇིག་རྟེན་ན་ཕྲེང་བ་ལྟ་བུར་འགྱུར་བ།ལུས་ཀྱི་དྲི་ང་བ་མེད་པ། ཚུལ་ཁྲིམས་ཀྱི་ངད་ལྡང་བ། རྟག་ཏུ་དྲི་ཞིམ་པ་རྒྱན་གྱིས་བརྒྱན་པ།གཡོག་འཁོར་མི་ཕྱེད་པ། སྐྱེ་བོ་ཀུན་གྱི་ཡིད་དུ་འོང་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ།མྱ་ངན་ལས་འདའ་བ་རྣམས་སོ། །
མཆོད་རྟེན་ལ་མར་མེ་ཕུལ་བའི་ཕན་ཡོན་བཅུ་ནི། འཇིག་རྟེན་མར་མེ་ལྟ་བུར་འགྱུར་བ། ཤའི་མིག་རྣམ་པར་དག་པ། ལྷའི་མིག་འཐོབ་པ། དགེ་མི་དགེའི་ཆོས་རྣམས་ཤེས་པ། མ་རིག་པ་དང་གཏི་མུག་གི་མུན་པ་སེལ་བ། ཤེས་རབ་ཀྱི་སྣང་བ་ཐོབ་པ། འཁོར་བ་ན་འཁོར་བའི་ཚེ་ནམ་ཡང་མུན་པ་ན་གནས་པར་མི་འགྱུར་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
མཆོད་རྟེན་ལ་བྱུག་སྤོས་ཕུལ་བའི་ཕན་ཡོན་བཅུ་ནི། འཇིག་རྟེན་ན་བྱུག་སྤོས་ལྟ་བུར་འགྱུར་བ། སྣའི་དབང་པོ་རྣམ་པར་དག་པ། ལུས་ལ་དྲི་མི་ཞིམ་པ་མེད་པ། རྟག་ཏུ་དྲི་ཞིམ་པར་འགྱུར་བ། གཟུགས་བཟང་བ༑ འཁོར་མང་བ། ཆོས་ཐོས་པ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདས་པ་རྣམས་སོ། །མཆོད་རྟེན་ལ་སིལ་རོལ་རྔ་སོགས་ཕུལ་བའི་ཕན་ཡོན་བཅུ་ནི། གཟུགས་བཟང་ཞིང་ལྟ་ན་སྡུག་པར་འགྱུར་བ། སྐད་སྙན་པ། ཡིད་དུ་འོང་བའི་སྨྲ་བ་དང་ལྡན་པ།གྲགས་པ་དང་ལྡན་པ། གཟུང་བའི་ཚིག་ཏུ་འགྱུར་བ། རྟག་ཏུ་དགའ་བར་འགྱུར་བ། ཐམས་ཅད་དགའ་བའི་སྒྲ་ཆེན་པོ་འཐོབ་པ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །དེ་བཞིན་གཤེགས་པའི་མཆོད་རྟེན་བྱེད་པའི་ཕན་ཡོན་བཅོ་བརྒྱད་ནི༑ རྒྱ་ཆེན་པོའི་རིགས་སུ་སྐྱེ་བ། གཟུགས་བཟང་བ། མཛེས་ཤིང་མིག་ཏུ་སྡུག་པ། དབང་ཆེ་བ་གྲགས་པ། གཡོག་འཁོར་རྒྱ་ཆེ་བ། གཡོག་འཁོར་མི་ཕྱེད་པ། ལོངས་སྤྱོད་ཆེ་བ། སྐྱེ་བོ་རྣམས་འཁོར་ཞིང་འདུ་བ། ཀུན་གྱི་རྟེན་དུ་འགྱུར་བ། ཕྱོགས་བཅུར་སྙན་པར་གྲགས་པ། ལྷ་དང་མིས་མཆོད་པ། ཕྱུག་ཅིང་ནོར་མང་པོ་དང་ལྡན་པ། འཁོར་ལོས་སྒྱུར་བའི་རྒྱལ་སྲིད་འཐོབ་པ། ཚེ་རིང་བ་ལུས་རྡོ་རྗེ་ལྟར་མཁྲེགས་པ། ལུས་མཚན་དང་དཔེ་བྱད་དང་ལྡན་པ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
ཁྲི་སྟན་བྱིན་པའི་ཕན་ཡོན་བཅུ་ནི། འཇིག་རྟེན་ན་བླ་མའི་གནས་སུ་འགྱུར་བ། བསྔགས་པར་འགྱུར་བ། སྐྱེ་བོ་མང་པོ་ལ་གྲགས་པ༑ བདེ་བ་དང་ཡིད་བདེ་མང་བ། བཞོན་པ་དང་ཁྲི་སྟན་རིམ་གྲོ་བྱེད་པ་རྣམས་དང་ལྡན་པ། འཁོར་རྣམས་འདུ་བ། ལོངས་སྤྱོད་ཆེ་བ། དབང་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
ལྷམ་བྱིན་པའི་ཕན་ཡོན་བཅུ་ནི། དེ་བཞོན་པ་རྣམས་ཀྱིས་མི་བྲེལ་བ། རྐང་པ་ལེགས་པར་གནས་པ། ལམ་དུ་འགྲོ་ན་སྟོབས་དང་ལྡན་པ། དེའི་ལུས་མི་ངལ་བ། འགྲོ་ན་ཚེར་མ་སོགས་ཀྱིས་རྐང་པ་མི་སྣད་པ། རྫུ་འཕྲུལ་ཐོབ་པ། གཡོག་འཁོར་དང་ལྡན་པ༑ ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ།
སྣོད་སྤྱད་བྱིན་པའི་ཕན་ཡོན་བཅུ་ནི། འཇིག་རྟེན་གྱི་ཡོན་ཏན་གྱི་སྣོད་དུ་འགྱུར་བ། མདོག་སྣུམ་པ། སེམས་ཀྱི་རྒྱུད་མཉེན་པ། སྐོམ་པར་མི་འགྱུར་པ། སྐོམ་ན་ཡང་ཆུ་འབྱུང་བ། ཡི་དྭགས་སུ་མི་འགྱུར་བ༑ ལྷ་དང་མི་རྣམས་དགའ་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
ཁ་ཟས་བྱིན་པའི་ཕན་ཡོན་བཅུ་ནི། ཚེ་རིང་བ། མདངས་བཟང་བ། སྟོབས་དང་ལྡན་པ། དྲན་པ་དང་ལྡན་ཞིང་སྤོབས་པ་དང་ལྡན་པ། བག་ཚ་བ་མེད་པར་འཁོར་གྱི་ནང་དུ་འགྲོ་བ། འཁོར་འདུན་པ། ལྷ་དང་མི་རྣམས་དགའ་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ༑ མྱ་ངན་ལས་འདའ་བ་རྣམས་སོ། །
བཞོན་པ་བྱིན་པའི་ཕན་ཡོན་བཅུ་ནི། རྐང་པ་ཤིན་ཏུ་གཞོན་ཤ་ཆགས་པ། རྐང་པ་ཤིན་ཏུ་གནས་པ། རྐང་པས་འགྲོ་ན་མི་ངལ་བ། བདེ་བར་འགྱུར་བ། མི་མཛའ་བ་མེད་པ། རྫུ་འཕྲུལ་གྱི་རྐང་པ་རྒྱ་ཆེན་པོ་འཐོབ་པ། བཞོན་པ་རྣམས་ཀྱིས་མི་བྲེལ་བ། རིམ་གྲོ་བྱེད་པ་དང་ལྡན་པ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
གནས་བྱིན་པའི་ཕན་ཡོན་ནི་རབ་ཏུ་མང་སྟེ། དེ་ལ་འཇིགས་པ་མི་འབྱུང་ངོ༌། །གདིང་བ་དང་གོས་འཇམ་པོ་རྙེད་པ། ལྷ་དང་མིའི་འདོད་པའི་ཡོན་ཏན་ལྔ་རྙེད་པ། གང་དག་རྒྱལ་རིགས་སམ། བྲམ་ཟེའམ། ཁྱིམ་བདག་ཆེ་ཞིང་མཐོ་བའི་རིགས་སུ་སྐྱེ་བར་འདོད་པའམ།དེ་བཞིན་དུ། གྲོང་གི་གཙོ་བོ་དང༌། གྲོང་ཁྱེར་གྱི་གཙོ་བོ་དང༌། གྲོང་རྡལ་གྱི་གཙོ་བོ་དང༌། རི་བྲགས་ཀྱི་རྒྱལ་པོ་དང༌། རྒྱལ་ཕྲན་དང༌། རྒྱལ་པོ་བཙན་པ་དང༌། གླིང་གཅིག་དང༌། གཉིས་དང༌༑ གསུམ་དང༌། བཞིར་དབང་བའི་འཁོར་ལོས་སྒྱུར་བའི་རྒྱལ་པོ་དང༌། རྒྱལ་ཆེན་རིགས་བཞི་ནས། གཞན་འཕྲུལ་གྱི་བར་གྱི་འདོད་ལྷ་རིགས་དྲུག་དང༌། ཚངས་རིས་སོགས་གཟུགས་ཁམས་བཅུ་བདུན་དང༌། ནམ་མཁའ་མཐའ་ཡས་ནས་སྲིད་རྩེའི་བར་གྱི་གཟུགས་མེད་པ་བཞི་དང༌༑ རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་དང༌། བླ་ན་མེད་པའི་བྱང་ཆུབ་ཀྱི་བར་གང་འདོད་པ་དེར་སྨོན་ལམ་བཏབ་པས། དེ་ལྟར་འགྲུབ་པར་འགྱུར་བའོ། །
བཏུང་བ་བྱིན་པའི་ཕན་ཡོན་བཅུ་ནི། དབང་པོ་ཐམས་ཅད་ཡོངས་སུ་ཚང་བར་འགྱུར་བ། དཔྲལ་བ་དག་ཅིང་འཛུམ་པའི་བཞིན་དུ་འགྱུར་བ། ཡོན་ཏན་དང་ལྡན་པར་འགྱུར་བ། སེམས་ཀྱི་རྒྱུད་མཉེན་པར་འགྱུར་བ། སྐོམ་པར་མི་འགྱུར་བ། སྐོམ་ན་ཡང་ཆུ་འབྱུང་བ། ཡི་དྭགས་སུ་མི་སྐྱེ་བ། ལོངས་སྤྱོད་ཆེ་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
རབ་ཏུ་བྱུང་བའི་ཕན་ཡོན་བཅུ་ནི། དེ་བུ་དང་ཆུང་མ་དང་ནོར་ལ་སྲེད་པར་མི་འགྱུར་བ། དགོན་པར་གནས་པ་ལ་དགའ་བ། སངས་རྒྱས་ལ་གུས་པ། བདུད་ཀྱི་སྤྱོད་ཡུལ་རྣམ་པར་སྤོང་བ། བདེ་འགྲོ་ཐོབ་བྱེད་ཀྱི་ཆོས་འཚོལ་བ། ངན་འགྲོ་ཐོབ་བྱེད་ཀྱི་ཆོས་རྣམས་སྤོང་བ། ལྷ་དང་མིར་སྨོན་པ་མེད་པ། རྟག་ཏུ་སངས་རྒྱས་ཀྱི་བསྟན་པ་ལ་རབ་ཏུ་བྱུང་བ། མཐོ་རིས་སུ་སྐྱེ་བ། མྱ་ངན་ལས་འདའ་བ་རྣམས་སོ། །
དགོན་པ་ལ་གནས་པའི་ཕན་ཡོན་བཅུ་ནི། འདུ་འཛི་སྤོང་བ། དབེན་པ་ལ་བསྟེན་པ། དེའི་སེམས་བསམ་གཏན་ལ་དམིགས་པ། སངས་རྒྱས་རྣམས་ལ་སྨོན་པ། དགའ་བ་དང་བདེ་བ་སྐྱེད་པ། ཡིད་བདེ་དང་ལུས་བདེ་སྐྱེད་པ། དེ་ལ་བར་དུ་གཅོད་པར་མི་འགྱུར་བ། ཐོས་པའི་ཆོས་རྣམས་ཀྱི་དོན་ཤེས་པར་འགྱུར་བ། ཞི་གནས་ཐོབ་པ། ལྷག་མཐོང་ཐོབ་པ་རྣམས་སོ། །
བསོད་སྙོམས་ལེན་པའི་ཕན་ཡོན་བཅུ་ནི། དེ་འགྲོ་བ་ལ་གོམས་པ། སྤྱོད་ཡུལ་ལ་གོམས་པ། ང་རྒྱལ་བཅག་པ།བདག་རྙེད་པ་ལ་སྦྱོར་བ། གཞན་བསོད་ནམས་ལ་འགོད་པ། སྟོན་པའི་བསྟན་པ་ཡོངས་སུ་སྟོན་པ། ཕྱི་མའི་སྐྱེ་བོ་ལ་སྣང་བར་བྱས་པ། ཚངས་པ་མཚུངས་པར་སྤྱོད་པ་རྣམས་ལ་ཉམ་ང་བ་མེད་པར་བྱས་པར་འགྱུར་བ། དམའ་བའི་སེམས་ཉེ་བར་བཞག་པ། བསོད་སྙོམས་ཀྱིས་ཡོངས་སུ་དུལ་བའི་དགེ་སྦྱོང་གི་ཕྱོགས་ལས་མུན་པ་མེད་པར་སྣང་བའོ། །
འཇིགས་པ་མེད་པའི་ཕན་ཡོན་བཅུ་ནི། འཇིགས་པ་མེད་པར་གྲོང་དུ་འཇུག་པ། འཇིགས་པ་མེད་པར་གྲོང་ནས་འབྱུང་བ། འཇིགས་པ་མེད་པར་ཁྱིམ་རྣམས་སུ་འགྲོ་བ། འཇིགས་པ་མེད་པར་འཁོར་ལ་ཆོས་སྟོན་པ། འཇིགས་པ་མེད་པར་དགེ་འདུན་གྱི་ནང་དུ་འཇུག་པ། འཇིགས་པ་མེད་པར་སློབ་དཔོན་དང་མཁན་པོའི་དྲུང་དུ་འགྲོ་བ། འཇིགས་པ་མེད་པར་བྱམས་པའི་སེམས་ཀྱིས་སློབ་མའི་གན་དུ་འགྲོ་བ། འཇིགས་པ་མེད་པར་མཁོ་བའི་ཡོ་བྱད་རྣམས་ལ་ཡོངས་སུ་སྤྱོད་པ། འཇིགས་པ་མེད་པར་ཁ་ཏོན་འདོན་པ། འཇིགས་པ་མེད་པར་ཚེ་འཕོ་བའི་དུས་བྱེད་པའོ༑ ༑བྲམ་ཟེའི་ཁྱེའུ་དེ་ལྟར་ན་སེམས་ཅན་རྣམས་ནི་བདག་གི་ལས་ལས་གྱུར་པ། ལས་ཀྱི་རྒྱུ་ལས་སྐྱེས་པ། ལས་ཀྱི་སྐལ་བ་ལ་སྤྱོད་པ། ལས་ལ་བརྟེན་པ་ཡིན་ཏེ། སེམས་ཅན་རྣམས་ནི་ལས་ཀྱི་རབ་དང༌། འབྲིང་དང༌། ཐ་མར་རྣམ་པར་ཕྱེ་བའོ། །ཞེས་ངས་གང་སྨྲས་པ་དེ་ནི་འདི་ལ་དགོངས་ཏེ་སྨྲས་སོ། །ཞེས་བཀའ་སྩལ་ཏོ། །གཞན་ཡང་དགེ་མི་དགེའི་ལས་ཀྱི་རྣམ་སྨིན་བསྟན་པའི་མདོ་ལས། ཀུན་དགའ་བོས་བཅོམ་ལྡན་འདས་ལས་རྒྱུ་འབྲས་སྣ་ཚོགས་པའི་དོན་རྣམས་གསོལ་བའི་ལན་དུ་བཀའ་སྩལ་པ། དགའ་བོ་ཁྱོད་ཀྱིས་ཇི་ལྟར་རྣམ་པར་སྨིན་པ་མི་འདྲི་བར་འདྲི་བ་དེ་བཞིན་དུ་དེ་དག་ཀུན་ཀྱང་ཚེ་རབས་སྔ་མ་ལ་སྤྱོད་པ་མི་མཐུན་པ། དེའི་ཕྱིར་ན་ཁྱད་པར་སྣ་ཚོགས་སུ་གྱུར་ཏོ། །དེ་ལ་ད་ལྟར་བྱད་བཞིན་བཟང་པོ་ནི་བཟོད་པ་ལས་འོངས་སོ། །མི་སྡུག་པ་ནི་ཞེ་སྡང་དང་ཁོང་ཁྲོ་ལས་འོངས་སོ། །དབུལ་ཕོངས་པ་ནི་སེར་སྣ་ལས་འོངས་སོ། །བཙན་ཞིང་ཆེ་བ་ནི། སངས་རྒྱས་ལ་གུས་པར་ཕྱག་འཚལ་བ་ལས་འོངས་སོ། །མི་མ་རབས་ཐམས་ཅད་ནི་རྒྱགས་ཤིང་དྲེགས་པ་ལས་འོངས་སོ། །ལུས་རིང་ཞིང་བཟང་བ་ནི་བཀུར་སྟི་བྱས་པ་ལས་འོངས་སོ། །ལུས་ཐུང་བ་ནི་ཆོས་ལ་ལེ་ལོ་བྱས་པ་ལས་འོངས་སོ། །བླུན་པ་ནི་ལུག་ལས་འོངས་སོ། །ལུས་སྐེམ་ཞིང་གནག་པ་ནི་དེ་བཞིན་གཤེགས་པའི་སྐུ་བསྒྲིབས་པ་ལས་འོངས་སོ། །མཆུ་དམའ་བ་ནི་མཆོད་རྟེན་ནམ་ཆོས་སྟོན་པའི་ཟས་ལ་མྱངས་བ་ལས་འོངས་སོ། །མིག་ཚག་པ་ནི་མེ་བསླངས་པ་མི་སྟེར་བ་ལས་འོངས་སོ༑ ༑མིག་མི་གསལ་བ་ནི་ཁྲའི་མིག་བྲུས་པ་ལས་འོངས་སོ། །ལྐུགས་པ་ནི་དམ་པའི་ཆོས་ལ་སྐུར་བ་འདེབས་པ་ལས་འོངས་སོ། །འོན་པ་ནི་ཆོས་ཐོས་པར་མི་དགའ་བ་ལས་འོངས་སོ། །སོ་སྔོ་བའམ་རྣོ་བ་ནི་རྐང་དང་རུས་པ་ལ་སྲེད་པ་ལས་འོངས་སོ། །སྣ་བསྙེར་པ་ནི་སྤོས་མི་ཞིམ་པ་བསྲེགས་ཏེ་སངས་རྒྱས་ལ་མཆོད་པ་ལས་འོངས་སོ། །མཆུ་ཤོ་རེ་བ་ནི་ཉ་ཡི་མཆུ་ཕུག་པ་ལས་འོངས་སོ། །སྐྲ་སེར་བ་ནི་ཕག་གི་སྤུ་བཏོགས་པ་ལས་འོངས་སོ། །རྣ་བ་རལ་པ་ནི་རྣ་བ་ཕུག་པ་ལས་འོངས་སོ། །ཐང་སྦྲུལ་འདྲ་བ་ནི་གོས་མི་གཙང་བ་གྱོན་ཏེ་སངས་རྒྱས་ལ་སོགས་པ་སྟེ་སྐུ་གཟུགས་ཀྱི་སྤྱན་སྔར་འོངས་པ་ལས་འོངས་སོ། །ངམ་གནག་པ་ནི་སངས་རྒྱས་ཀྱི་སྐུ་གཟུགས་ཁྱིམ་མམ་ཁྱམས་སུ་བཞག་པ་ལས་འོངས་སོ། །ཞ་བ་དང་གྱོལ་པོ་ནི་མཁན་པོ་དང་བླ་མ་མཐོང་སྟེ་མི་ལྡང་བ་ལས་འོངས་སོ། །སྒུར་བ་ནི་གོས་མི་གཙང་བ་གྱོན་ཞིང༌༑ སངས་རྒྱས་ཀྱི་སྐུུ་ལ་རྒྱབ་ཀྱིས་ཕྱོགས་པ་ལས་འོངས་སོ། །དཔྲལ་བ་མི་སྡུག་པའམ་འབུར་བ་ནི་སངས་རྒྱས་མཐོང་ནས་ཕྱག་གུས་པར་མི་འཚལ་ཞིང་ལག་པ་དཔྲལ་བར་གཏུགས་པ་ལས་འོངས་སོ། །འཇིང་པའམ་མཉའ་བཟུང་བ་ནི་བཙུན་པ་དང་བླ་མ་མཐོང་ནས་མགོ་སྨད་ཅིང་བྱོལ་བ་ལས་འོངས་སོ། །མཆིན་པའམ་སྙིང་ན་བ་ནི་སེམས་ཅན་གྱི་ལུས་ཀྱི་ཡན་ལག་གཏུབ་ཅིང་གཙགས་པ་ལས་འོངས་སོ། །མཛེ་ཅན་ནི་ཉེས་པ་མེད་པར་གཞན་གྱི་ནོར་མི་འོས་པར་བླངས་པ་ལས་འོངས་སོ། །ལུད་པ་མང་བ་ནི་དགུན་མི་གཞན་ལ་ཟས་གྲང་མོ་བྱིན་པ་ལས་འོངས་སོ། །བུ་ཚ་མེད་པ་ནི་བྱ་ཕྲུག་མང་པོ་བསད་པ་ལས་འོངས་སོ། །བུ་ཚ་མང་བ་ནི་སེམས་ཅན་མང་པོ་གསོས་པ་ལས་འོངས་སོ། །ཚེ་རིང་བ་ནི་སྙིང་རྗེ་ཆེ་བ་ལས་སོ། །ཚེ་ཐུང་བ་ནི་སྲོག་གཅོད་པ་ལས་འོངས་སོ། །ཕྱུག་པ་ནི་སྦྱིན་པ་བྱས་པ་ལས་འོངས་སོ། །རྟ་དང་ཤིང་རྟ་བདོག་པ་ནི་དཀོན་མཆོག་གསུམ་ལ་ཡོན་ཕུལ་བ་ལས་འོངས་སོ། །དབང་པོ་རྣོ་བ་ནི་སློབ་པ་ལ་བརྩོན་ཞིང་མདོ་སྡེ་འདྲི་བ་དང་ཁ་ཏོན་དུ་བྱས་པ་ལས་འོངས་སོ། །རྨུན་པོ་སྟེ་དབང་པོ་མི་གསལ་བ་ནི་བྱོལ་སོང་ལས་འོངས་སོ། །བྲན་པོ་དང་བྲན་མོ་བྱེད་པ་ནི་བུ་ལོན་མ་གཞལ་བ་ལས་འོངས་སོ། །སྤྲོ་ཐུང་བའམ་མི་བརྟན་ཞིང་ཡང་བ་ནི་སྤྲེའུ་ལས་འོངས་སོ། །ཡང་མཛེ་ཅན་ནི་དཀོན་མཆོག་གསུམ་གྱི་རྟེན་བཤིག་པ་ལས་འོངས་སོ། །ཡན་ལག་མ་ཚང་བ་ནི་སེམས་ཅན་གྱི་རྐང་ལག་བཅད་པ་ལས་འོངས་སོ། །ལུས་ལ་རྨ་དང་ཤུ་བ་འབྱུང་ཞིང་སྨན་གྱིས་བཅོས་དཀའ་བ་ནི་སེམས་ཅན་ལ་བརྡེགས་བཙོགས་བྱས་པ་ལས་འོངས་སོ། །གདུག་པའམ་མི་བསྲུན་པ་ནི་སྦྲུལ་དང་སྡིག་པ་ལས་འོངས་སོ། །དབང་པོ་དྲུག་ཚང་བ་ནི་ཚུལ་ཁྲིམས་བསྲུང་བ་ལས་སོ། །དབང་པོ་དྲུག་མ་ཚང་བ་ནི་ཚུལ་ཁྲིམས་འཆལ་བ་ལས་འོངས་སོ། །གཙང་སྦྲ་ཆུང་བ་ནི་འཕགས་པ་ལ་མ་མཆོད་པ་ལས་འོངས་སོ། །གླུ་གར་དང་རོལ་མོ་ལ་དགའ་བ་ནི་རོལ་མོ་མཁན་ལས་འོངས་སོ། །འདོད་ཆགས་ཆེ་བ་ནི་བྱ་ལས་འོངས་སོ། །ལྦ་བ་ཅན་གཅིག་ཏུ་བསྣོགས་པ་ལས་འོངས་སོ། །ཁའི་དྲི་མི་ཞིམ་པ་ནི་ཚིག་རྩུབ་པོ་སྨྲས་པ་ལས་འོངས་སོ། །ཕོ་མཚན་དང་མི་ལྡན་པ་ནི་ཁྱི་ཕག་དང་རྟའི་འབྲས་བུ་བཏོན་པ་ལས་འོངས་སོ། །ལྕེ་ཐུང་བ་ནི་བཙུན་པ་དང་བླ་མ་ལ་ཁ་བྱས་པ་དང་ལྐོག་ཏུ་འཕྱས་པ་ལས་འོངས་སོ། །གཞན་གྱི་ཆུང་མ་ལ་གཡེམ་པ་བྱས་པ་ནི་ངང་མོ་དང་ངུར་པར་སྐྱེའོ། །ཉེ་དུ་ལ་གཡེམ་པ་དང་གཉེན་ལ་གཡོ་བྱས་པ་ནི་བྱེའུ་མཆིལ་པར་སྐྱེས་སོ། །མདོ་སྡེ་དང་གཙུག་ལག་ཁང་གི་ཡི་གེ་སྤྱོད་ཅིང་གཞན་ལ་མི་སྟོན་པ་ནི་ཚེ་ཡི་དུས་བྱས་ནས་ཤིང་གི་སྲིན་བུར་སྐྱེའོ། །མདའ་གཞུ་ཐོགས་པ་དང་རྟ་ཞོན་ནས་གཞན་གཞོམ་ལ་དགའ་བ་ནི་ཚེ་འཕོས་ནས་ཀླ་ཀློར་སྐྱེའོ། །རྔོན་བྱེད་པ་དང་སྲོག་ཆགས་གསོད་པ་ལ་དགའ་བ་ནི་ཚེ་ཕྱི་མར་འཕར་བ་དང་སྤྱང་ཀིར་སྐྱེའོ། །སྐྲ་ཐུང་བ་དང་གོས་རྒྱན་བཏགས་པ་ལ་དགའ་བ་ནི་ཚེ་ཕྱི་མ་སྲིན་བུ་མཆུ་རིང་དུ་སྐྱེའོ། །ཉལ་ཞིང་ཟ་ལ་དགའ་བ་དེ་ཕག་ཏུ་སྐྱེའོ། །དར་ཚོན་གྱི་གོས་ལ་དགའ་བ་ནི་བྱེའུ་ཁྲེའུར་སྐྱེའོ། །མི་སྙན་པ་ཟློས་ཤིང་ཀུ་རེ་ལ་དགའ་བ་ནི་བྱ་ནེ་ཙོ་རུ་སྐྱེའོ། །ཕྲ་མ་བྱེད་པ་ལ་དགའ་བ་ནི་ལྟོ་འཕྱེ་མགོ་དྲུག་པར་སྐྱེའོ། །མི་འོས་པ་ཀུ་རེ་བྱེད་པ་ལ་དགའ་བ་ནི་སྲིན་བུ་རྨོངས་པར་སྐྱེའོ། །གཏམ་ངན་སྐྱེལ་བ་ལ་དགའ་བ་ནི་སྲིན་བྱར་སྐྱེའོ། །མི་ལ་གནོད་པ་དང་ངན་དུ་དགའ་ཞིང་དམོད་མོའི་གཏམ་ལ་སྲེད་པ་ནི་ཝར་སྐྱེའོ། །གཞན་སྐྲག་ཅིང་དངངས་པ་ལ་དགའ་བ་ནི་ཤ་བའམ། སྲིན་བུ་ངོ་ལོག་ཏུ་སྐྱེའོ། །ཚེ་སྔ་མ་ལ་ཤིང་གི་ལྷམ་གྱཽན་ཞིང་ལྷ་ཁང་དུ་འགྲོ་བ་ནི་ཚེ་ཕྱི་མ་ལ་རྟར་སྐྱེའོ། །དེ་བཞིན་དུ་ཕྱེན་བག་མེད་པར་བཏང་བ་ནི་སྦུར་བར་སྐྱེའོ། །དགེ་འདུན་གྱི་རང་འཐག་དང་གཏུན་ལ་སྤྱད་པ་ནི་སྲིན་བུ་མགོ་རྡེབས་སུ་སྐྱེའོ། །སེམས་ཅན་གྱི་ཟས་ལ་གེགས་བྱས་པས་ནི་བྱ་ཤིང་རྟ་མོར་སྐྱེའོ། །དགེ་འདུན་གྱི་ཆུ་བརྐུས་པས་ནི་ཉ་དང་རུས་སྦལ་ལ་སོགས་པ་ཆུའི་ནང་ན་གནས་པའི་སེམས་ཅན་དུ་སྐྱེའོ། །དགེ་འདུན་གྱི་ས་གཞི་དག་ལ་མི་གཙང་བ་འདོར་བས་ནི་བཤང་གཅིའི་ནང་གི་སྲིན་བུར་སྐྱེའོ། །དགེ་འདུན་གྱི་ཤིང་ཏོག་བརྐུས་པས་ནི་འཇིམ་རྫབ་ཟ་བའི་སྲིན་བུར་སྐྱེའོ། །དགེ་འདུན་གྱི་དཀོར་བརྐུས་པས་ནི་རང་འཐག་སྐོར་བའི་བོང་བུ་དང་གླང་དུ་སྐྱེའོ། །དགེ་འདུན་གྱི་ནོར་ནན་གྱིས་སློང་ཞིང་སྔ་སྐྱིན་བྱས་པས་ནི་ཕུག་རོན་དུ་སྐྱེའོ། །དགེ་འདུན་ལ་འཕྱ་སྨོད་བྱས་པས་གླང་གི་གཉའ་བའི་སྲིན་བུར་སྐྱེའོ། །དགེ་འདུན་གྱི་ལྡུམ་སྐྱུར་ཟོས་པས་ལྡུམ་རྩའི་སྲིན་བུར་སྐྱེའོ། །དགེ་འདུན་གྱི་ཁྲི་སྟན་ལ་འདུག་པས་ནི་སྲིན་བུ་མགོ་དམར་རམ་མཇུག་རིང་དུ་སྐྱེ་བར་འགྱུར་རོ། །དགེ་འདུན་གྱི་ནོར་སྣ་ཚོགས་ལ་སྤྱད་པས་སྲིན་བུ་འཕྱེ་བོའམ་ཕྱེ་མ་ལེབ་ཏུ་སྐྱེ་བར་འགྱུར་རོ། །མགོ་ལ་རུས་པའི་ཐུར་མ་བཏུར་བའམ་རུས་པ་ཐོགས་ནས་ལྷ་ཁང་དུ་འགྲོ་ན་བྱ་མཆུ་རིང་དུ་སྐྱེའོ། །དཀར་རྩི་དང་དམར་རྩིས་བྱུགས་ཏེ་ལྷ་ཁང་དུ་འགྲོ་ན་བྱ་སྐྱུང་ཀ་མཆུ་དམར་དུ་སྐྱེའོ། །དར་ཚོན་གྱི་གོས་གྱོན་ཏེ་ལྷ་ཁང་དུ་འགྲོ་ན་བྱ་ཁ་དོག་སེར་པོར་སྐྱེའོ། །ཁྱོ་ཤུག་ཞག་ལོན་ཏེ་ལྷ་ཁང་དུ་ཉལ་ན་སྲིན་བུ་མགོ་སྔོན་དུ་སྐྱེའོ། །དེ་བཞིན་གཤེགས་པའི་མཆོད་རྟེན་བརྫིས་ན་རྔ་མོར་སྐྱེའོ། ལྷམ་དང་འབོབ་གྱོན་ཅིང་གཙུག་ལག་ཁང་དུ་འགྲོ་ན་སྦལ་པར་སྐྱེའོ། །ཆོས་ཉན་པའི་ཚེ་ལོང་གཏམ་ཟེར་ན་བྱེའུ་ལྷན་དཀར་རམ་བྱ་ལྕེ་བརྒྱ་བར་སྐྱེ་བར་འགྱུར་རོ། །དགེ་སློང་ཁྲིམས་དག་པ་ཉམས་པར་བྱེད་པ་དང༌། དགེ་སློང་མ་གཙང་མ་སུན་ཕྱུང་ན་སེམས་ཅན་དམྱལ་བ་པའི་གནས་ལྕགས་ཀྱི་བྲག་ཕུག་ཏུ་ལྷུང་ཞིང་རལ་གྲིའི་འཁོར་ལོ་ཁྲི་ཕྲག་བརྒྱ་སྟོང་དུ་མའི་ཆར་པ་ལུས་ཀྱི་སྟེང་དུ་འབེབས་ཤིང་དེའི་ལུས་གཏུབ་པར་འགྱུར་རོ། །དེ་ནས་ཀུན་དགའ་བོས་གསོལ་པ། བཅོམ་ལྡན་འདས་ཀྱིས་ཇི་ལྟར་གསུངས་པ་དེ་ལྟར་དེ་ལྟར་དགེ་འདུན་གྱི་ནོར་ལ་སྤྱད་པ་སྡིག་ལྕི་བར་གསུངས་ཏེ། གལ་ཏེ་དེ་ལྟར་དགེ་བའི་ལས་ཕྱོགས་པ་དང༌། སྦྱིན་བདག་ལ་སོགས་པ་ཇི་ལྟར་གཙུག་ལག་ཁང་གི་ནང་དུ་བསྟི་སྟང་བགྱིད་པ་དང༌། ཕྱག་འཚལ་བར་བགྱིད་པ་ལགས༑ བཅོམ་ལྡན་འདས་ཀྱིས་བཀའ་སྩལ་པ། ལྷ་ཁང་དུ་འགྲོ་བ་ལ་སེམས་རྣམ་པ་གཉིས་ཡོད་དེ། དགེ་བའི་སེམས་དང་མི་དགེ་བའི་སེམས་སོ། །དེ་ལ་ཇི་ལྟར་ན་དགེ་བའི་སེམས་ཞེས་བྱ་ཞེ་ན། ལྷ་ཁང་དུ་ཕྱིན་པའི་ཚེ་སངས་རྒྱས་མཐོང་ན་ཕྱག་འཚལ་ཞིང༌། དགེ་འདུན་ལ་བཀུར་སྟི་བྱེད་ཅིང༌། མདོ་སྡེ་འདྲིའམ། འདོན་ནམ། ཁྲིམས་ནོད་དམ། སྡིག་པ་བཤགས་པའམ༑ དཀོན་མཆོག་གསུམ་གྱི་སྤྱི་ནོར་ལ་སོགས་པ་གཏོང་ངམ། སྲོག་ལ་ཡང་མི་ཆགས་པར་དམ་པའི་ཆོས་འཛིན་པ་ནི་གོམ་པ་གཅིག་བོར་བས་ཀྱང་ལྷར་སྐྱེ་བར་འགྱུར་རོ། །མ་འོངས་པའི་དུས་ན་ཁྱིམ་བདག་ཏུ་ཞུགས་ཏེ། དེ་དང་འདྲ་བའི་ལོངས་སྤྱོད་དང་ལྡན་པར་འགྱུར་རོ༑ ༑དེ་ནི་དགེ་བའི་མཆོག་དང་ལྡན་པ་ཡིན་ནོ། །དེ་ལ་གང་མི་དགེ་བ་ནི་ལྷ་ཁང་དུ་འཇུག་པའི་ཚེ་དགེ་འདུན་ལ་སློང་མོ་དང་བསྐྱི་བསྙག་བྱེད་པ་དང༌། དགེ་འདུན་ལ་སྐྱོན་ཚོལ་ཞིང་ཀླན་ཀ་ཚོལ་བ་དང༌། དགེ་འདུན་གྱི་ཞལ་ཟས་ཟོས་ཀྱང་ཚིམས་པ་མེད་ཅིང༌། བཟའ་ཤིང་དང་ཤིང་ཏོག་དང་ལྡུམ་སྐྱུར་ལ་སོགས་པ་ཁྱིམ་དུ་ཁྱེར་བ་དེ་ལྟ་བུ་ནི་ཤི་འཕོས་མ་ཐག་ཏུ་ལྕགས་ཀྱི་ཐུ་ལུམ་ཟ་བའི་སེམས་ཅན་དམྱལ་བར་ལྷུང་ཞིང་ཟངས་ཀྱི་ནང་དུ་བཙོ་བ་དང༌། འབར་བའི་མེས་བསྲེགས་པ་དང༌། ཤིན་ཏུ་དམྱལ་བའི་འཁོར་ལོ་དང༌། རལ་གྲིའི་རི་དང༌། རལ་གྲིའི་ཤིང་ལ་སོགས་པའི་དམྱལ་བར་ཤིན་ཏུ་སྡུག་བསྔལ་ལེན་པར་འགྱུར་རོ། །དེ་ནི་མི་དགེ་བའི་མཆོག་ཅེས་བྱའོ། །དགའ་བོ་ཁྱོད་མ་འོངས་པའི་ཚེ་ངའི་ཉེ་གནས་རྣམས་ལ་དཀོན་མཆོག་གསུམ་གྱི་དཀོར་ལ་མ་སྤྱོད་པར་འདུག་ཅིག་ཅེས་གྲོས་ཐོབ་ཅིགདེ་ལྟར་མ་གྱུར་ཏེ། བཅོམ་ལྡན་འདས་ཀྱིས་གསུངས་པ་ལྟར་བྱས་ན་སངས་རྒྱས་བྱམས་པ་འཇིག་རྟེན་དུ་འབྱུང་བའི་ཚེ་གདོན་མི་ཟ་བ་གྲོལ་ལོ། །གཞན་ཡང་བཀའ་སྩལ་པ། ཚེ་འདི་ལ་གཞན་གྱི་ནོར་འཕྲོག་པ་དང༌༑ ལུས་ལས་གོས་བཤུས་ཏེ་འཕྲོག་ན་ཤི་འཕོས་ནས་གྲང་བའི་སེམས་ཅན་དམྱལ་བར་ལྷུང་བ་དང༌། དར་གྱི་སྲིན་བུར་སྐྱེས་ཏེ་བཙོ་ཞིང་བཞུ་བར་འགྱུར་རོ། །ཚེ་འདི་སངས་རྒྱས་ཀྱི་སྐུ་གཟུགས་དང་མདོ་སྡེའི་སྤྱན་སྔར་མར་མེ་སྦར་བ་ལ་མི་དགའ་ཞིང་སྣང་བ་མེད་པར་བྱེད་པ་ནི། ཚེ་འཕོས་ནས་ཁོར་ཡུག་གི་བར་མུན་ནག་གིས་ཁྱབ་པའི་སེམས་ཅན་དམྱལ་བར་སྐྱེའོ༑ ༑ཚེ་འདི་ལ་ཤན་པ་བྱེད་ཅིང་སེམས་ཅན་མང་པོའི་སྲོག་གཅོད་པ་ནི་རལ་གྲི་དང༌། རལ་གྲིའི་ནགས་ཚལ་ཅན་གྱི་སེམས་ཅན་དམྱལ་བར་ལྷུང་ངོ༌། །ཚེ་འདི་ལ་ཁྲ་དང་ཁྱི་ལ་སོགས་པ་གཏོང་ཞིང་རྔོན་པ་བྱེད་པ་ལ་དགའ་བ་ནི་ལྕགས་ཀྱི་སོག་ལེས་འདྲལ་བའི་དམྱལ་བར་ལྷུང་ངོ༌༑ ༑ཚེ་འདི་ལ་ལོག་པར་གཡེམ་པ་དགའ་བ་རྣམས་ནི་ཟངས་ཀྱི་ཀ་བ་རབ་ཏུ་འབར་བ་ལ་འཇུ་བ་དང༌། ལྕགས་ཀྱི་ཁྲི་རབ་ཏུ་ཚ་བ་ལ་ཉལ་བའི་སེམས་ཅན་དམྱལ་བར་ལྷུང་ངོ༌། ཚེ་འདི་ལ་ཆུང་མ་མང་དུ་བླངས་པ་ནི་ལྕགས་ཀྱི་རང་ཐག་ཏུ་འཐག་པའི་སེམས་ཅན་དམྱལ་བར་ལྷུང་ངོ༌༑ ༑དེ་བཞིན་དུ་བུད་མེད་སྐྱེས་པ་མང་པོ་དང་ཉལ་བ་ནི་སྦྲུལ་གདུག་པ་དང་ལྡན་པའི་དམྱལ་བར་ལྷུང་ངོ༌། །སྒོ་ང་སོགས་སྲེག་ཅིང་བཙོ་བར་བྱེད་པ་ནི་མེ་མར་རབ་ཏུ་ཚ་བ་དང་ལྡན་པའི་དམྱལ་བར་ལྷུང་ངོ༌། །ཕག་དང་བྱ་སོགས་ཀྱི་བཏོགས་དང་པགས་པ་བཤུ་བ་ནི་ཟངས་དག་ཏུ་འཚེད་ཅིང་ཤིན་ཏུ་བསྐོལ་བའི་དམྱལ་བར་ལྟུང་ངོ༌། །ཕག་དང་ཁྱི་སོགས་ཀྱིས་རླིག་པ་འབྱིན་པ་ནི་རྡོ་ཟུག་རྔུའམ་རྡོ་ཟུར་དང་ལྡན་པའི་དམྱལ་བར་ལྟུང་ངོ༌། །ཆང་མང་དུ་འཐུངས་པས་མྱོས་པར་བྱས་པ་ནི་ཟངས་ཞུན་ཁོལ་མ་འཐུང་བའི་དམྱལ་བར་ལྟུང་ངོ༌། །སེམས་ཅན་གྱི་ལུས་ཀྱི་ཡན་ལག་བཅད་ཅིང་གཏུབས་པས་ནི་ལྕགས་ཀྱི་འཁོར་ལོ་དང་ལྡན་པའི་དམྱལ་བར་ལྟུང་ངོ༌། །དགེ་འདུན་གྱི་ཤིང་ཏོག་སོགས་བརྐུས་པས་ནི་ལྕགས་ཀྱི་ཐུ་ལུམ་ཟ་བའི་དམྱལ་བར་ལྟུང་ངོ༌། །ཁྱི་ཕག་སོགས་བསད་ནས་ཤ་དང་རྒྱུ་མ་ཟོས་པས་ནི་སྐྱག་འཇིམ་གྱིས་གང་བའི་དམྱལ་བར་ལྟུང་ངོ༌། །ཉ་བཤོར་བས་ནི་རལ་གྲིའི་ནགས་ཚལ་གྱི་དམྱལ་བར་ལྟུང་བར་འགྱུར་རོ། །མ་ཡར་མོ་བྱས་ཏེ། སྔ་མའི་བུ་ལ་ནོར་བ་བྱེད་པ་ནི་མེའི་ཤིང་དུམ་མམ་མེ་འབར་བའི་ཤིང་རྟ་དང་ལྡན་པའི་དམྱལ་བར་ལྟུང་ངོ། །དབྱེན་བྱེད་པ་ནི་ལྕགས་ཀྱི་ཐོང་གཤོལ་གྱིས་རྨོ་བའི་དམྱལ་བར་ལྟུང་ངོ༌། །ཚིག་ངན་གྱིས་མི་གཞན་ལ་སྤྱོས་པས་ནི་ལྕེ་མེད་པའམ་ལྕེ་རབ་ཏུ་འབྱིན་པའི་དམྱལ་བར་ལྟུང་ངོ༌། །བརྫུན་ཟེར་བ་ནི་ལྕེ་ལྕགས་ཀྱི་གཟེར་བུས་འདེབས་པའི་དམྱལ་བར་ལྟུང་ངོ༌། །སྲོག་བཅད་ནས་ལྷ་སྲིན་འབྱུང་པོའི་རིགས་ལ་མཆོད་སྦྱིན་བྱེད་པ་ནི་ལྕགས་ཀྱི་གཏུན་གྱིས་བརྡུང་བའི་དམྱལ་བར་ལྟུང་ངོ༌། །བོན་དང་མོ་བྱེད་ཅིང་འདྲེ་བོས་སོ་ཞེས་བརྫུན་ཟེར་ཞིང་ནོར་ལེན་པ་ནི་ཤལ་མ་རིའི་དམྱལ་བར་ལྟུང་ངོ༌། །བོན་བྱེད་ཅིང་མིག་བཙུམས་ནས་གཞན་དག་ལ་མཐོ་རིས་སུ་སྐྱེ་བར་འགྱུར་རོ་ཁྱོད་ཀྱི་བླ་མ་མཆོད་འོས་སོ་ཞེས་བརྫུན་ཟེར་ཞིང་བསླུ་བ་ནི་རྐེད་པ་གཏུབས་པའི་དམྱལ་བར་ལྷུང་ངོ༌། །བོན་བྱེད་ཅིང་སྲོག་གཅོད་དུ་བཅུག་སྟེ། ལྷ་སྲིན་སོགས་ལ་མཆོད་དུ་བཅུག་པ་ནི་སྟྭ་རེས་གཏུབས་པའི་དམྱལ་བར་ལྟུང་སྟེ༑ དམྱལ་སྲུང་རྣམས་ཀྱིས་ལུས་གཏུབས་ཤིང་ལྕགས་ཀྱི་བྱ་མཆུ་ཅན་གྱིས་མིག་གཉིས་ཀྱི་འབྲས་བུ་བཙོགས་པར་གྱུར་ཏོ། །བོན་བྱས་ནས་མི་ཤི་བའི་རོ་སྦེད་པ་དང༌། ཁང་ཁྱིམ་རྣམས་ཀྱི་བཟང་ངན་དང་རིགས་ལྔའི་ཁམས་བདེ་མི་བདེ་བལྟ་བ་སོགས་ཀྱིས་སྐྱེས་བུ་གླེན་པ་རྣམས་བསླུས་ནས་ནོར་མང་པོ་ལེན་པ་ནི་ལྕགས་ཀྱི་དྲྭ་བར་བཅུག་པའི་དམྱལ་བར་སྐྱེ་སྟེ། བྱ་མ་རུངས་པ་གྲངས་མེད་པ་འདུས་ནས་ལུས་ཀྱི་ཤ་རྣམས་ཟོས་ནས་རུས་པ་དང་རུས་པ་རྣམས་ཀྱང་འཐོག་པར་བྱེད་པས་སྡུག་བསྔལ་མུ་མེད་པ་མྱོང་བར་འགྱུར་རོ། །སྨན་བྱེད་ཅིང་ནད་པ་གསོ་མི་ནུས་པར་བརྫུན་གྱིས་ནོར་ལེན་པས་ནི་ལྕགས་ཀྱི་ཐུར་མས་བཙུགས་པའི་དམྱལ་བར་ལྟུང་སྟེ། ལུས་ལ་ཀུན་ཏུ་མེ་འབར་རོ། །ཚེ་འདི་ལ་ལྷ་ཁང་དང་མཆོད་རྟེན་བཤིག་ཅིང་དགེ་འདུན་དང༌།ཕ་མ་དང་མཁན་པོ་ལ་བག་མེད་པར་སྲི་ཞུ་ཆུང་བ་ནི་མནར་མེད་པའི་སེམས་ཅན་དམྱལ་བ་ཆེན་པོ་བརྒྱད་དུ་མཐར་གྱིས་འགྲོའོ། །དེ་ནས་སེམས་ཅན་དམྱལ་བ་ཆེན་པོ་བརྒྱ་སུམ་ཅུ་རྩ་དྲུག་གི་ནང་དུ་འགྲོ་སྟེ། ལ་ལ་ནི་བསྐལ་པ་གཅིགལ་ལ་ནི་བསྐལ་པ་གཉིས། ལ་ལ་ནི་བསྐལ་པ་ལྔའམ་ལྔ་བརྒྱའི་བར་དུ་འགྲོ་བ་ནས་གཟོད་ཐར་ནས་དགེ་བའི་བཤེས་གཉེན་དང་ཕྲད་ན་ནི་བྱང་ཆུབ་ཏུ་སེམས་སྐྱེ་བར་འགྱུར་ལ། གལ་ཏེ་མ་ཕྲད་ན་སླར་ཡང་སེམས་ཅན་དམྱལ་བར་ལྟུང་ངོ༌། །ཡང་བཅོམ་ལྡན་འདས་ཀྱིས་བཀའ་སྩལ་པ། མིར་གྱུར་ཀྱང་ལུས་བོངས་ཆེ་ཞིང་སྤྲོ་ཐུང་བ་འགྲོ་བ་ལ་དགའ་བ་ནི་སྔོན་རྔ་མོ་ལས་འོངས་སོ། །འགྲོ་བ་སྲེད་པ་ཟན་ཟ་བ་ལ་རྔམ་སྟེ་ཉམ་ང་བ་དག་ལ་འབྱོལ་བ་ནི་རྟ་ལས་འོངས་སོ། །ཚ་བ་དང་གྲང་བས་མི་འཇིགས་ཤིང་གཟུགས་ཆེ་བ་ནི་གླང་ལས་འོངས་སོ། །སྒྲ་སྐད་ཆེ་ཞིང་འཛེམ་བག་མེད་ལ་གང་འདོད་པ་དམ་དུ་འཛིན་ཅིང་བཟང་ངན་བྱེ་བྲག་མི་ཕྱེད་པ་ནི་བོང་བུ་ལས་འོངས་སོ། །རྟག་ཏུ་ཤ་ལ་སྲེད་ཅིང་རྔམ་སྟེ་འཇིགས་པ་མེད་པ་ནི་སེང་གེ་ལས་འོངས་སོ། །ལུས་རིང་ཞིང་མིག་ཟླུམ་ལ་རིའམ་དགོན་པར་ཤིན་ཏུ་འགྲོ་ལ་ཆུང་མ་ལ་སྡང་བ་ནི་སྟག་ལས་འོངས་སོ། །སྤུ་རིང་ཞིང་མིག་ཟླུམ་སྟེ་གནས་གཅིག་ཏུ་མི་དགའ་བ་དེ་ནི་བྱ་ལས་འོངས་སོ། །འགྱུར་ལྡོག་ཆེ་ཞིང་སྲིན་བུ་གསོད་པ་ལ་དགའ་བ་ནི་ཝ་ལས་འོངས་སོ། །དཔའ་བཤོར་ཆེ་ཞིང་ཁྲེལ་འཛེམ་ཆུང་ཞིང་ཆུང་མ་དང་བུ་ལ་སྲེད་པ་ནི་སྤྱང་ཀི་ལས་འོངས་སོ། །གཡོན་ཅན་གྱི་ངོས་འཛིན་ལ་གཉིད་ཆུང་ལ་ཁྲོ་བ་ནི་ཁྱི་ལས་འོངས་སོ། །གཡེམ་ལ་དགའ་ཞིང་གཏམ་སྨྲ་བར་འདོད་ལ་མི་ཀུན་གྱིས་བྱམས་ནི་ནེ་ཙོ་ལས་འོངས་སོ། །མང་པོར་འདུས་ཤིང་སྨྲ་བ་ལ་དགའ་ཞིང་མྱ་ངན་མང་བ་ནི་བྱ་ཁུ་བྱུག་ལས་འོངས་སོ། །བོང་ཆུང་ཞིང་གཡེམ་ལ་དད་ཆེ་སྟེ་སྙིང་མི་བརྟན་པ་ནི་བྱེའུ་མཆིལ་པ་ལས་འོངས་སོ། །མིག་དམར་ཚག་ལ་སྤྲོ་ཐུང་ལ་ཁ་ནས་སྦུབ་འོང་ལ་ཉལ་ཚེ་ལུས་དཀྲི་བར་བྱེད་པ་ནི་སྦྲུལ་དང་རྩང་པ་ལས་འོངས་སོ། །སྨྲ་ན་ཁྲོ་ཞིང་ཕ་རོལ་གྱི་ཚིག་མི་གོ་ལ་ཁྲོ་ལ་མི་ལ་གདུག་པའི་ཚིག་འབྱུང་བ་ནི་སྡིག་པ་ལས་འོངས་སོ། །གཅིག་པུར་འདུག་ཅིང་ཟ་བ་ལ་བརྐམ་སྟེ་ནུབ་མོ་གཉིད་ཆུང་བ་ནི་བྱི་ལ་ལས་འོངས་སོ། །ཁྱིམ་ཕུག་པ་དང་རྐུ་བ་ལ་དགའ་སྟེ་གཉེན་ངོ་མི་ཤེས་པ་ནི་བྱི་བ་ལས་འོངས་སོ། །ཡང་གང་ལ་ལ་ཞིག་གཙུག་ལག་ཁང་དང་མཆོད་རྟེན་འཇིག་ཅིང༌། གང་གིས་དཀོན་མཆོག་གསུམ་གྱི་རྫས་བླངས་ཤིང་སྤྱད་ན་ཚེ་ཕྱི་མ་ལ་བསྟིར་མེད་པའི་སེམས་ཅན་དམྱལ་བར་སྐྱེས་ཏེ། ཅི་སྟེ་དེ་ལས་ཐར་ན་ཡང་ཕུག་རོན་དང་མཆིལ་པ་དང༌། ངུར་བ་དང༌། ནེ་ཙོ་དང༌། བྱེའུ་སྐེ་སྔོ་དང༌། ཉ་དང༌། རུས་སྦལ་དང༌། སྤྲེའུ་དང༌། ཕག་དང༌། ཤ་བར་སྐྱེའོ། །གལ་ཏེ་མིར་སྐྱེས་ན་ཡང༌། མ་ནིང་དང༌། བུད་མེད་དང༌། མཚན་གཉིས་པ་དང༌། དབང་པོ་མེད་པ་དང༌། སྨད་འཚོང་མ་དག་ཏུ་འགྱུར་རོ༑ ༑མི་ཞེ་སྡང་ཆེ་བ་དག་ནི་ཤི་འཕོས་ནས་སྦྲུལ་གདུག་པ་དང༌། སེང་གེ་དང༌། སྟག་དང༌། དོམ་དང༌། དྲེད་དང༌། བྱི་ལ་དང༌། ཁྲ་ལ་སོགས་པ་ཐམས་ཅད་དུ་སྐྱེའོ། །ཅི་སྟེ་མི་ལུས་ཐོབ་ན་ཡང་བྱ་དང་ཕག་གསོད་པ་ལ་དགའ་ཞིང་རྔོན་པ་དང༌། བརྩོན་རྫིར་འགྱུར་རོ། །གཏི་མུག་ཆེ་ཞིང་དགེ་མི་དགེའི་བྱེ་བྲག་མི་ཕྱེད་པ་ནི་ཚེ་ཕྱི་མ་ལ་བལ་གླང་དང༌། ཕག་དང༌། བ་ལང་དང༌༑ ལུག་དང༌། མ་ཧེ་དང༌། ཤིག་དང༌། ལྗི་བ་དང༌། སྦྲང་མ་དང༌། སྦྲང་བུ་མཆུ་རིང་དང༌། གྲོག་མ་ལ་སོགས་པར་སྐྱེ་བར་འགྱུར་རོ། །ཅི་སྟེ་མི་ལུས་ཐོབ་ན་ཡང༌། འོན་པ་དང༌། དམུས་ལོང་དང༌། ལྐུགས་པ་དང༌། ལྦ་བ་ཅན་དང༌། སྒུར་པོ་ལ་སོགས་པར་སྐྱེ་བར་འགྱུར་རོ། །ཡན་ལག་མ་ཚང་བ་དང༌། དབང་པོ་མ་ཚང་བ་དང༌། དབང་པོ་མ་ཚང་བའི་ལུས་སུ་འགྱུར་ཏེ་ཆོས་ལ་ནན་ཏན་བྱེད་མི་ནུས་སོ། །ཁེངས་ཤིང་ང་རྒྱལ་ཆེ་བ་དེ་ནི་ཚེ་ཕྱི་མ་ལ་མི་གཙང་བའི་ནང་གི་སྲིན་བུ་དང༌། རྔ་མོ་དང༌། བོང་བུ་དང༌། ཁྱི་དང༌། རྟ་ལ་སོགས་པར་སྐྱེའོ། །ཅི་སྟེ་མི་ལུས་ཐོབ་ནའང་བྲན་དང་དབུལ་ཕོངས་སློང་མོ་བྱེད་པ་ཐམས་ཅད་ཀྱིས་བརྙས་ཤིང་དམད་པར་འོང་ངོ༌། །གང་དག་དབང་ཡོད་ཀྱིས་བྲན་ལ་བརྡུང་ཞིང་གཞན་གྱི་ནོར་ལེན་པ་ནི་ཚེ་ཕྱི་མར་ཤལ་མ་ལིའི་སེམས་ཅན་དམྱལ་བར་ལྟུང་སྟེ། སེམས་ཅན་ཁྲི་ཕྲག་བརྒྱད་སྟོང་གི་སོས་ཤ་གཅོད་ཅིང་ཟ་བར་འགྱུར་རོ། །ཚེ་འདི་ལ་ཕ་རོལ་པོ་འགྲེང་དུ་མི་དགའ་བ་ནི་ཚེ་ཕྱི་མ་བ་ལང་གི་ལུས་སུ་སྐྱེས་ཏེ་རྐང་ལག་རིངས་ཤིང་ཉལ་མི་ཤེས་པས་གཉིད་ལོག་ཏུ་མེད་པར་འགྱུར་རོ། །ཚེ་འདི་ལ་བསྙེན་གནས་སོགས་མཆོད་སྟོན་ཟོས་པའི་ནུབ་མོ་ཟས་ཟོས་ན་ཚེ་ཕྱི་མར་ཡི་དྭགས་འདྲེ་ལྟོགས་སུ་གྱུར་ཏེ། ལོ་ཁྲི་བརྒྱ་སྟོང་གི་བར་དུ་བཟའ་བ་དང་བཏུང་བ་རྙེད་པར་མི་འགྱུར་རོ། །ཡན་མན་དུ་འགྲོ་བའི་ཚེ་ལྷུ་ཚིགས་ཀུན་ཏུ་མེ་འབར་རོ། །ཚེ་འདི་ལ་སྒྲེན་མོར་འདུག་པ་དགའ་བ་ནི་གྲང་བས་སྦྲེབས་{སྒྲེབས}པའི་སྲིན་བུ་དག་ཏུ་སྐྱེ་བར་འགྱུར་རོ། །ཚེ་འདི་ལ་མཆོད་སྟོན་གྱི་ཟས་ཟོས་པའི་ལྷག་མ་ཁྱིམ་དུ་ཁྱེར་བ་ནི་ཚེ་ཕྱི་མ་ལ་ལྕགས་ཀྱི་ས་གཞི་རབ་ཏུ་ཚ་བའི་དམྱལ་བར་ལྟུང་ངོ༌། །ཅི་སྟེ་མིར་སྐྱེས་ན་ཡང་ལྐོག་ནད་ཅན་དང༌། ཚེ་ཐུང་བར་འགྱུར་རོ། །ཚེ་འདི་ལ་སངས་རྒྱས་ལ་ཕྱག་འཚལ་བའི་ཚེ་དཔྲལ་བ་ས་ལ་མ་གཏུགས་ན་མགོ་ཐུར་དུ་དཔྱང་བའི་དམྱལ་བར་ལྟུང་ངོ༌། །ཅི་སྟེ་མིར་སྐྱེས་ན་ཡང་མི་ཐམས་ཅད་ཀྱིས་བརྙས་ཤིང་བསླུ་བར་སྐྱེའོ། །ཚེ་འདི་ལ་དེ་བཞིན་གཤེགས་པའི་སྐུ་གཟུགས་ལ་ཕྱག་འཚལ་བའི་ཚེ་ཐལ་མོ་མི་སྦྱོར་བ་ནི་ཚེ་ཕྱི་མ་ལ་མཐའ་འཁོབ་ཏུ་སྐྱེ་སྟེ། ལས་མང་དུ་བྱས་ཀྱང་འབྲས་བུ་འགྲུབ་པ་ནི་ཉུང་ངོ༌། །ཚེ་འདི་ལ་ཞལ་ཏོན་ནམ་དྲིལ་ཆེན་གྱི་སྒྲ་ཐོས་ཀྱང་ཉལ་ནས་མི་ལང་བ་ནི་ཚེ་ཕྱི་མ་ལྟོ་འཕྱེའི་རིས་ཏེ་སྦྲུལ་ཆེན་པོ་དག་ཏུ་ལྟུང་བར་འགྱུར་ཏེ་ལུས་རིངས་ཤིང་ཆེ་བས་སྲོག་ཆགས་སྲིན་བུ་ཕྲ་མོ་རྣམས་ཀྱིས་ཟ་བར་འོང་ངོ༌། །ཚེ་འདི་ལ་ལག་པ་རྒྱབ་ཏུ་བསྣོལ་ཏེ་སངས་རྒྱས་ལ་ཕྱག་འཚལ་བ་ནི་ཚེ་ཕྱི་མ་ཕྱིན་ཀ་ལོག་ཏུ་བཅིང་བའི་སེམས་ཅན་དམྱལ་བར་ལྟུང་ངོ༌། །གལ་ཏེ་མིར་སྐྱེས་ཀྱང་ཉེས་པ་མེད་པར་གྱོད་ལ་ཐོགས་པར་འོང་ངོ༌། །ཚེ་འདི་ལ་ཐལ་མོ་སྦྱར་ཏེ་ཡན་ལག་སྨད་ལྔ་ས་ལ་གཏུགས་ཏེ། རྩེ་གཅིག་པའི་སེམས་ཀྱིས་སངས་རྒྱས་ལ་ཕྱག་འཚལ་བ་ནི་གང་ནས་གང་དུ་སྐྱེས་པར་རྟག་པར་ཆོ་རིགས་བཙུན་ཞིང་བཙན་ལ་སྐྱིད་པར་འོངས་སོ། །ཚེ་འདི་ལ་ལྟོ་ལ་འཁོར་ཞིང་སྤྲོ་ཐུང་བ་ནི་སྔོན་སྨྱོན་པའམ་བྱོལ་སོང་ལས་འོངས་སོ། །ཚེ་འདི་ལ་མིག་ཡོན་པོར་འདུག་པ་ནི་སྔོན་ལོག་པའི་སེམས་ཀྱིས་གཞན་གྱི་ཆུང་མ་ལ་བལྟས་པ་ལས་འོངས་སོ། །ཚེ་འདིར་ཆུང་མའི་ནོན་བྱས་ཏེ་ཕ་མ་ལ་སྤྱོས་པ་ནི་ཚེ་ཕྱི་མར་ལྕེ་ཐོང་གཤོལ་གྱིས་གཏུབས་པའི་སེམས་ཅན་དམྱལ་བར་ལྟུང་ངོ༌། །ཚེ་འདི་ཆང་ལ་སྲེད་པ་དང༌། ཆང་བསྣན་ཏེ་གཞན་ལ་བྱིན་པ་དེ་ནི་ཤི་འཕོས་ནས་ཆུ་ནང་དུ་སྲིན་བུར་སྐྱེ་ཞིང༌། བརྒྱ་ལ་མིའི་ནང་དུ་སྐྱེས་པར་གྱུར་ན་ཡང་ལུས་སྐྲང་ཞིང་དབུགས་ཐུང་བས་འཆི་བའི་དུས་བྱེད་པར་འགྱུར་རོ། །ཀུན་དགའ་བོ་ངས་ཇི་ལྟར་བཤད་པའི་སྡུག་བསྔལ་མང་པོ་རྣམ་པ་སྣ་ཚོགས་ཀུན་ནི་མི་དགེ་བ་བཅུ་རྣམས་ལས་གྱུར་ཏེ་རབ་ནི་སེམས་ཅན་དམྱལ་བར་ལྟུང་ངོ༌། །འབྲིང་ནི་བྱོལ་སོང་གི་རྒྱུར་འགྱུར་རོ། །ཐ་མ་ནི་ཡི་དྭགས་ཀྱི་རྒྱུར་འགྱུར་རོ། །སྲོག་གཅོད་པས་སེམས་ཅན་ངན་སོང་གསུམ་དུ་ལྟུང་ངོ༌། །ཅི་སྟེ་མིར་སྐྱེས་ན་ཡང་འབྲས་བུ་རྣམ་པ་གཉིས་སྨིན་ཏེ། ཚེ་ཐུང་བ་དང་ནད་མང་བ་ཡིན་ནོ། །མ་བྱིན་པར་ལེན་པས་ནི་སེམས་ཅན་ངན་སོང་གསུམ་དུ་ལྟུང་ངོ༌། །ཅི་སྟེ་མིར་སྐྱེས་ན་ཡང་དབུལ་ཕོངས་པ་དང༌། ནོར་ཐུན་མོང་དུ་འགྱུར་ཞིང་རང་དབང་མེད་པ་ཡིན་ནོ། །མི་ཚངས་པ་སྤྱོད་པས་ཀྱངསེམས་ཅན་ངན་སོང་གསུམ་དུ་ལྟུང་ངོ༌། །ཅི་སྟེ་མིར་སྐྱེས་ན་ཡང་བདག་གི་ཆུང་མ་ལ་གཞན་གྱིས་བྱི་བྱེད་པ་དང༌། ཆུང་མ་ཆེན་ཆུན་གཉིས་རྩོད་པ་དང༌། བདག་གིས་བསམ་པ་བཞིན་མི་འགྲུབ་བོ། །བརྫུན་སྨྲ་བ་ཡང་སེམས་ཅན་ངན་སོང་གསུམ་དུ་ལྟུང་བར་འགྱུར་རོ། །ཅི་སྟེ་མིར་སྐྱེས་ན་ཡང་གཞན་གྱིས་སྐུར་བ་འདེབས་པ་དང༌། རྟག་པར་གཞན་གྱིས་བསླུ་བར་འགྱུར་རོ། །ཕྲ་མ་བྱེད་པ་ཡང་སེམས་ཅན་ངན་སོང་གསུམ་དུ་ལྟུང་བར་བྱེད་དོ། །ཅི་སྟེ་མིར་སྐྱེས་ན་ཡང་གཉེན་ཞིག་པ་དང༌། གཉེན་ངན་པ་དང༌། ཕྲག་དོག་ཅན་དུ་འགྱུར་རོ། །ཚིག་རྩུབ་པོ་སྨྲ་ན་ཡང་སེམས་ཅན་ངན་སོང་གསུམ་དུ་ལྟུང་ངོ༌། །ཅི་སྟེ་མིར་སྐྱེས་ན་ཡང་རྟག་ཏུ་སྒྲ་མི་སྙན་པ་མང་པོ་ཐོས་པ་དང༌། སྨྲས་སོ་ཅོག་སྐྱོན་ཅན་རྩོད་པར་འགྱུར་རོ། །ཚིག་ཀྱལ་པ་བྱེད་པ་ཡང་ངན་སོང་གསུམ་དུ་ལྟུང་བར་འགྱུར་རོ། །ཅི་སྟེ་མིར་སྐྱེས་ཀྱང་བདེན་པའི་ཚིག་སྨྲ་ན་ཡང་གཞན་ཡིད་མི་ཆེས་པར་འགྱུར་བ་དང་སྨྲས་པ་ཐམས་ཅད་མི་གསལ་ཏེ་གཞན་གྱིས་གོ་བར་མི་འགྱུར་རོ༑ ༑བརྣབ་སེམས་ཀྱིས་སེམས་ཅན་ངན་སོང་གསུམ་དུ་ལྟུང་བར་བྱེད་དོ། །ཅི་སྟེ་མིར་སྐྱེས་ན་ཡང་ནོར་ལ་ཆགས་ཤིང་ཆོག་མི་ཤེས་པའི་རང་བཞིན་དང༌། མང་དུ་ཚོལ་ཡང་བསམ་པ་བཞིན་མི་འགྲུབ་བོ། །གནོད་སེམས་ཀྱིས་སེམས་ཅན་ངན་སོང་གསུམ་དུ་ལྟུང་བར་བྱེད་དོ། །ཅི་སྟེ་མིར་སྐྱེས་ན་ཡང་གཞན་གྱིས་རྟག་ཏུ་གླགས་ཚོལ་བ་དང་རྟག་པར་གཞན་གྱིས་གནོད་ཅིང་འཚེ་བ་བྱེད་པར་འགྱུར་རོ། །ལོག་པར་ལྟ་བས་ནི་སེམས་ཅན་ངན་སོང་གསུམ་དུ་ལྟུང་བར་བྱེད་དོ། །ཅི་སྟེ་མིར་སྐྱེས་ན་ཡང༌། རྟག་པར་ལོག་པར་ལྟ་བའི་ཁྱིམ་དུ་སྐྱེ་བ་དང༌། སེམས་ཅན་གཡོ་སྒྱུ་ཅན་དུ་སྐྱེ་བར་འགྱུར་རོ། །ཀྱེ་རྒྱལ་བའི་སྲས་དག་དེ་ལྟ་བུའི་མི་དགེ་བ་བཅུ་ནི་སྡུག་བསྔལ་མང་པོས་གདུང་བའི་རྒྱུ་ཡིན་ནོ། །དེ་ནས་འཁོར་རྣམས་ཀྱིས་སྨྲེ་སྔགས་ཕྱུང་སྟེ་གསོལ་པ། བདག་ཅག་རྣམས་ཀྱིས་དགེ་བ་ཇི་ལྟ་བུ་ཞིག་གིས་སྡུག་བསྔལ་དེ་དག་ལས་ཇི་ལྟར་ཐར་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཁྱེད་རྣམས་སེམས་ཅན་ཐམས་ཅད་བསོད་ནམས་ཀྱི་ལས་ལ་མཐུན་པར་གཟུད་པར་གྱིས་ཤིགཇི་ལྟར་ན་བསོད་ནམས་བྱེད་ཅེ་ན། གང་ལ་ལ་ཞིག་གིས་སེམས་ཅན་གྱི་དོན་ཆེན་པོ་བྱེད་པ་གཙོ་བོར་བྱས་པ་ལ་མཆོད་རྟེན་དང་གཙུག་ལག་ཁང་བརྩིགས་ན་མ་འོངས་པའི་དུས་ན་གདོན་མི་ཟ་བར་རྒྱལ་པོ་འགྱུར་ཏེ། འགྲོ་བ་མང་པོའི་དོན་བྱེད་ཅིང་འགྲོ་བ་ཀུན་ལ་མི་མཐུན་པ་མེད་དེ་ངག་མི་ཉན་པ་མེད་པར་འགྱུར་རོ། །ཚེ་འདི་ལ་ཆོས་བཞིན་སྤྱོད་པ་དང་ཆོས་ལ་དད་པ་ནི། མིའི་མཆོག་ཏུ་འགྱུར་ཏེ་མ་འོངས་པའི་དུས་ན་གདོན་མི་ཟ་བར་བློན་པོ་ཆེན་པོའམ། ཁམས་ཀྱི་རྒྱལ་ཕྲན་དུ་འགྱུར་ལ་གོས་དང་རྟ་དང་ལྡན་ཞིང་ཅི་དང་ཅི་འདོད་པ་འབྱོར་བར་འགྱུར་རོ། །ཚེ་འདི་ལ་མི་མང་པོ་བསོད་ནམས་བྱེད་པར་བསྐུལ་ཞིང་བསོད་ནམས་བྱེད་པ་ནི་ཕྱུག་ཅིང་བཙན་པའི་ཁྱིམ་བདག་ཏུ་འགྱུར་ཏེ། ཀུན་གྱིས་བཀུར་བ་དང་ཕྱོགས་གང་དུ་འགྲོ་ཡང་བགེགས་མེད་ཅིང་དོན་ཐམས་ཅད་འགྲུབ་བོ། །ཚེ་འདི་ལ་མར་མེ་འབུལ་ཞིང་མཆོད་པར་དགའ་བ་ནི་མ་འོངས་པ་ན་ཉི་མ་དང་ཟླ་བའི་ལྷར་སྐྱེས་ཏེ་འོད་ཀྱི་བདག་ལ་གསལ་བར་འགྱུར་རོ༑ ༑ཚེ་འདི་ལ་སྙིང་རྗེའི་སེམས་ཀྱིས་སྦྱིན་པ་བྱིན་ན་མ་འོངས་པའི་དུས་ན་ཕྱུག་ཅིང་ཟས་དང་གོས་ཀྱང་ཡིད་བཞིན་དུ་འགྲུབ་བོ། །ཚེ་འདི་ལ་སྐྱེ་བོ་མང་པོ་ལ་བཟའ་བཏུང་སྦྱིན་པ་ལ་དགའ་བ་དེ་ནི་སྐྱེ་བ་ཐམས་ཅད་དུ་ལྷའི་ཟས་དང་སྐོམ་རང་བྱུང་དུ་འབྱུང་ཞིང༌། གཟུགས་དང་སྟོབས་ཕུན་སུམ་ཚོགས་པ་དང་ལྡན་ལ་དབང་པོ་རྣོ་ཞིང་སྤོབས་པ་ཆེ་སྟེ་ཚེ་རིང་བར་འགྱུར་རོ། །གང་གིས་བྱོལ་སོང་ལ་ཟས་སྦྱིན་ན་ནི་རྣམ་སྨིན་གྱི་འབྲས་བུ་ལན་བརྒྱ་འགྱུར་ཐོབ་བོ། །ལོག་སྲེད་དམ་འདོད་ཆེན་པ་དག་ལ་སྦྱིན་པ་བྱིན་པས་ནི་ལན་སྟོང་འགྱུར་འཐོབ་བོ། །དགེ་སློང་ངམ་དགེ་སློང་མ་ཚུལ་ཁྲིམས་དང་ལྡན་པ་ལ་སྦྱིན་པ་བྱིན་པས་ནི་ལན་ཁྲིར་འགྱུར་རོ། །ཆོས་སྨྲ་བའི་དགེ་སློང་ཐེག་པ་ཆེན་པོ་སྤེལ་ཞིང་དེ་བཞིན་གཤེགས་པའི་གཏེར་བཤད་པས་སྐྱེ་བོ་མང་པོ་ཀུན་གྱི་མིག་ཕྱེད་ནུས་པ་ལ་བྱིན་ན་ལན་གྲངས་མེད་ཚད་མེད་པ་རྙེད་ཐོབ་བོ། །གལ་ཏེ་སངས་རྒྱས་དང་བྱང་ཆུབ་སེམས་དཔའ་རྣམས་ལ་བྱིན་ན་རྣམ་པར་སྨིན་པའི་འབྲས་བུ་མཐར་ཐུག་པ་མེད་པ་སྙེད་ལ་ལོངས་སྤྱོད་པར་འགྱུར་རོ། །གཞན་ཡང་སྦྱིན་གནས་གསུམ་ལ་སྦྱིན་པ་བྱིན་ན་རྣམ་པར་སྨིན་པའི་འབྲས་བུ་ཟད་མི་ཤེས་སོ། །གསུམ་གང་ཞེ་ན། སངས་རྒྱས་དང༌༑ ཕ་མ་དང༌། ནད་པའོ། །དེ་དག་ལ་ཟས་གཅིག་སྦྱིན་པ་བྱས་པས་ཀྱང་དེ་ལྟ་བུའི་འབྲས་བུ་མི་ཟད་པ་འཐོབ་པར་འགྱུར་རོ། །རྟག་ཏུ་སྦྱིན་པ་བྱིན་པ་ལྟ་ཅི་སྨོས། ཚེ་འདི་ལ་དགེ་འདུན་མང་པོ་ལ་ཁྲུས་བྱས་ན་སྐྱེ་བ་ཐམས་ཅད་དུ་བྱད་བཞིན་བཟང་ཞིང༌། ཡིད་བཞིན་གྱི་གོས་དང་ལྡན་ལ་མང་པོ་ཀུན་གྱིས་བཀུར་བར་གྱུར་རོ། །ཚེ་འདི་ལ་མདོ་སྡེ་ཀློག་པ་དང༌། འདོན་པ་ལ་བསྔགས་པས་ནི་སྐྱེ་བ་ཐམས་ཅད་དུ་སྒྲ་དབྱངས་སྙན་ཅིང་ཀུན་གྱིས་ཐོས་པར་དགའ་བར་འགྱུར་རོ། །ཚེ་འདི་ལ་ཚུལ་ཁྲིམས་སྲུང་བས་ནི་སྐྱེ་བ་ཐམས་ཅད་དུ་བྱད་བཞིན་བཟང་བ་དང་མིའི་ནང་ནས་མཆོག་ཏུ་འགྱུར་རོ། །ཚེ་འདི་ལ་ཆུ་དཀོན་པའི་སར་ཁྲོན་པ་མང་པོ་བརྐོས་ལ་སྐོམ་སྦྱར་བ་དང༌། སྐྱེ་ཤིང་བཙུགས་ནས་གྲིབ་མས་སྐྱེ་བོ་ཀུན་སྒྲིབ་པར་འདོད་པ་དང༌།ལམ་སྲང་བདེ་བར་བཅོས་ཏེ་མི་རྣམས་སྒྲོལ་བ་ནི་སྐྱེ་བ་ཐམས་ཅད་དུ་མིའི་རྒྱལ་པོ་བྱེད་ཅིང་ཟས་སྐོམ་རོ་བརྒྱ་དང་ལྡན་པ་ཡིད་བཞིན་དུ་འགྲུབ་པར་འགྱུར་རོ། །ཚེ་འདི་ལ་མདོ་སྡེ་བྲིས་ཏེ་གཞན་དག་ལ་བྱིན་ཏེ་ཀློག་ཏུ་བཅུག་པ་ནི་སྐྱེ་བ་ཐམས་ཅད་དུ་ཚིག་ལ་ཐོགས་པ་མེད་ཅིང་གང་སློབ་པ་ཐམས་ཅད་ལན་གཅིག་ཐོས་པས་མི་བརྗེད་པར་ཟིན་པར་འགྱུར་རོ། །སངས་རྒྱས་དང་བྱང་ཆུབ་སེམས་དཔའ་ཡང་རྟག་ཏུ་དེ་ལ་དགོངས་པར་འགྱུར་རོ། །མིའི་ནང་ནས་མཆོག་དང་ཕུལ་དུ་འགྱུར་རོ། །གཙོ་བོར་འགྱུར་རོ། །ཚེ་འདི་ལ་ཟམ་པ་དང་གྲུ་ལ་སོགས་པ་བྱེད་དེ། སྐྱེ་བོ་མང་པོ་སྒྲོལ་བར་བྱེད་པ་ལ་དགའ་བ་ནི་སྐྱེ་བ་ཐམས་ཅད་དུ་རིན་པོ་ཆེ་སྣ་བདུན་དང་ལྡན་ཞིང་སྐྱེ་བོ་ཕལ་པ་མང་པོས་བཀུར་ཏེ་བསྔགས་སོ། །འགྲོ་ཞིང་འོང་བ་ལ་བསུ་བསྐྱེལ་བྱེད་པར་འགྱུར་རོ། །དགའ་བོ་ཇི་ལྟར་ངས་མདོ་སྡེ་ཐམས་ཅད་ལས་རྒྱུ་དང་འབྲས་བུར་བཤད་དོ༑ ༑སེམས་ཅན་རྣམས་འདོན་ནམ་ཀློག་གམ་རྗེས་སུ་སྤྱོད་ན། མི་ཁོམ་པ་དང༌། སྡུག་བསྔལ་ལས་གྲོལ་བར་འགྱུར་རོ། །གང་ལ་ལ་ཞིག་གིས་མདོ་སྡེ་འདི་ལ་སྐུར་བ་འདེབས་པ་ནི་ཚེ་འདི་ཉིད་ལ་ཡང་ལྕེ་རྩ་བ་ནས་ཆད་པར་འགྱུར་རོ། །དགའ་བོ་འདི་ནི་དགེ་བ་དང་མི་དགེ་བའི་རྒྱུ་དང་འབྲས་བུ་ཞེས་ཀྱང་བྱ། བྱང་ཆུབ་སེམས་དཔའི་ལམ་དང་སྤྱོད་པ་ཞེས་ཀྱང་བྱ་སྟེ།དེ་ལྟར་ཟུངས་ཤིགདེའི་ཚེ་བཅོམ་ལྡན་འདས་ཀྱིས་མདོ་སྡེ་འདི་བཤད་པ་ན་འཁོར་མང་པོའི་ནང་དུ་ལྷ་མི་བརྒྱད་ཁྲི་སྙེད་བླ་ན་མེད་པའི་བྱང་ཆུབ་ཏུ་སེམས་བསྐྱེད་དོ། །བུད་མེད་བརྒྱད་སྟོང་སྙེད་ནི་མོའི་ལུས་ལས་ཕོར་གྱུར་ཏོ། །མི་དགེ་བ་ལ་སྤྱོད་པའི་སེམས་ཅན་ཐམས་ཅད་ཀྱང་རྟག་ཏུ་དགེ་བ་ལ་སྤྱོད་པར་གྱུར་ཏོ། །ཞེས་གསུངས་ཏེ་མདོ་འདི་དང་འཕགས་པ་ལེགས་ཉེས་ཀྱི་རྒྱུ་དང་འབྲས་བུ་བསྟན་པ་ཞེས་པའི་མདོ་གཉིས་དོན་གཅིག་ཏུ་འབབས་པས་དེ་དང་ཡང་བསྡུར་ནས་ཅུང་ཟད་གོ་བདེ་བར་བྱས་ཏེ་བྲིས་པ་ཡིན་ནོ། །གཞན་ཡང་ལྷའི་མདོ་ཉུང་ངུ་ལས། སྲོག་གཅོད་པ་ལས་ཕྱིར་ལྡོག་ཅིང༌། །ཁྲིམས་གཟུང་ཡང་དག་སྡོམ་ལ་དགའ། །གང་དག་འབྱུང་པོ་མི་འཚེ་བ། །སྐྱེ་བོ་དེ་དག་མཐོ་རིས་འགྲོ། །གང་དག་མ་བྱིན་ལེན་སྤང་ཞིང༌། །སྦྱིན་པ་གཏོང་ལ་རྟག་དགའ་སྟེ། །རྐུ་བ་སྤོང་ཞིང་མི་རྐུ་བ། །སྐྱེ་བོ་དེ་དག་མཐོ་རིས་འགྲོ། །གཞན་གྱི་ཆུང་མའི་ཐད་མི་འགྲོ། །ལོག་པར་གཡེམ་པ་རྣམ་པར་སྤོང༌། །བདག་གི་ཆུང་མས་ཆོག་སེམས་པ། །སྐྱེ་བོ་དེ་དག་མཐོ་རིས་འགྲོ། །གཞན་གྱི་དོན་དང་རྐུ་བྱེད་དང༌། །བདག་གི་ཕྱིར་ཡང་འཇིགས་པའི་ཕྱིར། །བརྫུན་གྱི་ཚིག་ནི་མི་སྨྲ་བ། །སྐྱེ་བོ་དེ་དག་མཐོ༴ །གྲོགས་པོ་རྟག་པར་འབྱེད་བྱེད་པ། །ཕྲ་མའི་ཚིག་རྣམས་རབ་སྤོང་ཞིང༌། །གང་དག་འདུམ་པར་རབ་དགའ་བ། །སྐྱེ་བོ་དེ་དག༴ །རྒྱགས་ལ་བརྟེན་ཅིང་ཞེ་གཅོད་པ། །ཚིག་རྩུབ་དག་ནི་རྣམ་སྤོང་ཞིང༌༑ ༑འཇམ་པོའི་ཚིག་ཏུ་གང་སྨྲ་བ། །སྐྱེ་བོ་དེ་དག་མཐོ་རིས་འགྲོ །དོན་མེད་གནས་དང་ལྡན་པ་ཡི། །ཀྱལ་པའི་ཚིག་རྣམས་རབ་སྤོང་ཞིང༌། །གང་དག་དུས་སུ་ཆོས་སྨྲ་བ། །སྐྱེ་བོ་དེ་དག༴ །གྲོང་ངམ་འོན་ཏེ་དགོན་པ་ན། །གཞན་གྱིས་བདག་གིར་བྱས་པ་ལ། །དེ་ལ་ཆགས་སེམས་གང་མེད་པ། །སྐྱེ་བོ་དེ་དག༴ །བྱམས་པའི་སེམས་ཀྱིས་མི་འཚེ་ཞིང༌། །གནོད་པར་སེམས་པ་མེད་པ་ཡིས། །སྐྱེ་བོ་ཀུན་ལ་མི་གནོད་པ། །སྐྱེ་བོ་དེ་དག༴ །ལས་དང་ལས་ཀྱི་རྣམ་སྨིན་དང༌། །གཉིས་ཀ་ལ་ཡང་གང་དད་ཅིང༌། །ཡང་དག་ལྟ་བ་ཡང་དག་འཛིན། །སྐྱེ་བོ་དེ་དག་མཐོ་རིས་འགྲོ། །དགེ་བའི་ཆོས་རྣམས་འདི་དག་ནི། །དཀར་པོའི་ཆོས་ཀྱི་ལམ་བཅུ་སྟེ། །གང་དག་ཡོངས་སུ་འཛིན་གྱུར་པ། །སྐྱེ་བོ་དེ་དག་མཐོ་རིས་འགྲོ། །ཞེས་དགེ་བཅུའི་ལས་ལམ་བསྟན་པས་མཚོན་མདོ་སྡེ་རྣམས་ལས་མཐའ་ཡས་པར་གསུངས་ཤིང༌། དེ་ལྟར་ཟག་བཅས་ཀྱི་ལས་མངོན་པར་འདུ་བྱས་པས་འགྲོ་བ་ལྔའི་གནས་རིས་རྣམས་སུ་སྐྱེ་བར་འགྱུར་བ་ལ། དེ་དག་གི་ཚེའི་ཚད་སོགས་ཇི་ལྟ་བུ་སྙམ་ན། ཚེ་མཐའི་མདོ་ལས། བཅོམ་ལྡན་འདས་རྒྱལ་བྱེད་ཀྱི་ཚལ་ན་བཞུགས་པའི་ཚེ་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱེད་སེམས་ཅན་གྱི་ཚེའི་མཐའ་ཐོས་པར་འདོད་དམ། འདོད་ན་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །དགེ་སློང་དག་དམྱལ་བ་རྣམས་ཀྱི་ཚེའི་ཚད་ནི་རིང་ན་བསྐལ་པ་གཅིག་སྟེ། བར་མ་དོར་འཆི་བ་ནི་ཡོད་དོ། །དུད་འགྲོ་རྣམས་ཀྱི་ཚེའི་ཚད་ནི་རིང་ན་བསྐལ་པ་གཅིག་སྟེ། བར་མ་དོར་འཆི་བ་ནི་ཡོད་དོ། །ཞེས་སོགས་མནར་མེད་ནས་སྲིད་རྩེའི་བར་གྱི་ཚེ་ཡི་ཚད་རྒྱས་པར་གསུངས་ཏེ། དེ་ཡང་བྱང་སྒྲ་མི་སྙན་གྱི་མི་རྣམས་མ་གཏོགས་ཐམས་ཅད་བར་མ་དོར་འཆི་འཕོ་བའང་ཡོད་པས་གཅིག་ཏུ་མ་ངེས་ཀྱང་རིང་མཐའི་དབང་དུ་མཛད་པ་སྟེ། དེ་ལ་དུད་འགྲོ་ལས་ཀླུ་སོགས་ཁ་ཅིག་ནི་བསྐལ་པའི་བར་དུའང་གནས་པ་ཡོད་པས་གཅིག་ཏུ་ངེས་པ་མེད་དེ། ཡི་དྭགས་རྣམས་ནི་མི་རྣམས་ཀྱི་ཉིན་ཞག་སུམ་ཅུ་ལ་ཡི་དྭགས་ཀྱི་ཉིན་ཞག་གཅིག་གོ །དེ་སུམ་ཅུ་ལ་ཟླ་བ་གཅིགཟླ་བ་བཅུ་གཉིས་ལ་ལོར་བརྩིས་པའི་རང་ལོ་ལྔ་བརྒྱ་ཐུབ་སྟེ། དེ་མིའི་ལྟར་བརྩིས་ན་ལོ་ཁྲི་ལྔ་སྟོང་ཡོད་དེ། དེའི་སྡུག་བསྔལ་གྱི་ཁྱད་པར་དང་ལས་ཀྱི་རྒྱུ་ཡང་འདི་ལྟར་བཀའ་སྩལ་ཏེ། ཇི་ལྟར་རབ་ཏུ་ཆེ་བའི་ལུས་འགྲེང་ཞིང༌། །མཆུ་དང་མིག་སྐམ་ཤིན་ཏུ་སྡུག་བསྔལ་བ། །རང་གི་སྐྲས་ཡོགས་ཁ་གདངས་གནམ་དུ་བལྟ། །སྣ་ནི་ཁབ་ལྟར་རབ་ཏུ་ཕྲ་བ་དང༌། །རུས་གོང་འདྲ་ལུས་གཅེར་བུ་རང་སྐྲས་གཡོགས༑ ༑གཟུགས་མི་སྡུག་པ་འགྲེང་ཞིང་ཐོད་པ་ཐོགས། །བཀྲེས་དང་སྐོམ་དང་ངལ་བས་རབ་གཟིར་གང༌། །ཆོ་ངེས་འདེབས་ཤིང་ཀུན་ཏུ་རྒྱུག་པ་དག །ཉམ་ཐག་སྐད་འབྱིན་སྡུག་བསྔལ་ཚོར་བ་མྱོང༌། །ཕན་ཚུན་ཕྲག་དོག་སེར་སྣ་འདི་བརྟེན་ཅིང༌། །འདིར་ནི་སྡིག་པའི་ལས་དག་བྱས་པ་ཡིས། །ཡི་དྭགས་འཇིག་རྟེན་དག་ཏུ་དེ་དག་སྐྱེས། །ཞེས་སོ། །མི་རྣམས་ལས་ཤར་ལུས་འཕགས་ཀྱི་མི་རྣམས་ཀྱི་ཚེ་ཚད་ནི་ལོ་ཉིས་བརྒྱ་ལྔ་བཅུའོ། །ནུབ་བ་ལང་སྤྱོད་པ་རྣམས་ཀྱི་ནི་ལོ་ལྔ་བརྒྱ་སྟེ། འདི་གཉིས་ལ་བར་མ་དོར་འཆི་བ་ནི་ཡོད་དོ། །བྱང་སྒྲ་མི་སྙན་གྱི་མི་རྣམས་ཀྱི་ཚེའི་ཚད་ནི་ལོ་སྟོང་སྟེ། འདི་ལ་ནི་བར་མ་དོར་འཆི་བ་མེད་དེ། འདི་རྣམས་ལ་བདག་གི་བ་མེད་ཅིང་ཡོངས་སུ་འཛིན་པ་མེད་ལ་ཚེ་ངེས་པ་ཡོད་ཅིང་ཤི་འཕོས་ནས་ཀྱང་མཐོ་རིས་ཀྱི་ལྷར་སྐྱེ་བར་འགྱུར་ཏེ། །དེ་ལྟར་ཡང༌། དབུལ་བས་སྡུག་བསྔལ་སེམས་ཅན་དག །གཞན་གྱི་ནོར་ལ་སྨོན་པར་བྱེད། །དེ་དག་དམ་པ་མ་བསྟེན་པས། །གཞན་གྱི་མངག་གཞུག་ངན་ཅིང་དམན། །ལོངས་སྤྱོད་དག་དང་ལྡན་པ་ཡི། །ཕྱུག་ཅིང་ནོར་མང་སེམས་ཅན་ནི། །ནོར་དང་འབྲུ་དང་སྐྱེ་བོར་ལྡན། །དེ་དག་དམ་པ་བསྟེན་པ་ཡིན། །བསོད་ནམས་ཕྱུག་པས་ཉེར་འཚོ་བའི༑ ༑དགེ་བའི་ལས་ནི་འདིར་བྱས་པས། །འབྱོར་པ་ཆེན་པོ་ཕུན་སུམ་ཚོགས། །ལྷ་བཞིན་དུ་ནི་དགའ་བར་བྱེད། །ལྐོག་གྱུར་གང་ཡིན་མི་སྣང་སྟེ། །མངོན་སུམ་འདི་ལ་བལྟ་བར་བྱོས། །གང་ཟག་ཁ་གཅིག་འཇིག་རྟེན་ན། །བདེ་ལྡན་སྔོན་བྱིན་འབྲས་བུ་ཡིན། །བྱང་ཕྱོགས་གླིང་གི་མི་རྣམས་ནི། །བདག་གི་མེད་ཅིང་ཡོངས་འཛིན་མེད། །དཔག་བསམ་ལས་བྱུང་གོས་བརྟེན་པ༑ ༑དེ་ནི་སྔོན་བྱིན་འབྲས་བུ་ཡིན། །དེ་དག་གྲང་དང་ཚ་བ་མེད། །དེ་དག་ལ་ནི་ནད་མེད་ཅིང༌༑ ༑གཟུགས་དང་ཁ་དོག་ཕུན་སུམ་ཚོགས། །དེ་ནི་སྔོན་བྱིན་འབྲས་བུ་ཡིན། །བྱང་ཕྱོགས་གླིང་ན་མ་ཉམས་ཤིང༌། །མ་གྲུག་དག་ཅིང་གཙང་བ་དང༌། །ཤིན་ཏུ་དཀར་བའི་ས་ལུ་སྐྱེ། །དེ་ནི་སྔོན་བྱིན་འབྲས་བུ་ཡིན། །ནོར་བུ་འོད་ཆེན་འབར་བ་ཡིས། །དེ་རྣམས་རྟག་ཏུ་མཛེས་པ་དང༌། །དེ་དག་ཟས་ནི་འཇུ་བྱེད་གང༌། །དེ་ནི་སྔོན་གྱི་འབྲས་བུ་ཡིན། །དེ་དག་ལ་ནི་ཚོད་མ་དང༌། །སྲན་ཚད་ཀྱང་ནི་ཅུང་ཟད་མེད། །ཁ་དོག་དྲི་དང་རོར་ལྡན་པའི། །ས་ལུ་དག་ནི་རྟག་ཏུ་ཟ། །ཟས་ནི་ལན་ཅིག་བྱིན་པ་ཡིས། །སྟན་ལས་མ་ལངས་བར་དུ་ནི། །ཟད་མི་ཤེས་པ་སྟེར་ལ་ཡོད། །དེ་ནི་སྔོན་བྱིན་འབྲས་བུ་ཡིན། ཀུ་བའི་འབྲས་བུ་འདྲ་བ་དང༌། །བཅད་ཀྱང་ཡལ་ག་ལས་སྐྱེས་ཏེ། །བརྔས་ནས་བཙོ་མི་དགོས་པར་ཟ། །དེ་ནི་སྔོན་བྱིན་འབྲས་བུ་ཡིན༑ ༑དེ་དག་འབབས་ཆུ་བསིལ་བ་དང༌། །འཐུངས་ཀྱང་ལྟོ་ལ་མི་གནོད་པའི། །ཡན་ལག་བརྒྱད་ལྡན་ཆུུ་ལ་ཡོད། །དེ་ནི་སྔོན་བྱིན་འབྲས་བུ་ཡིན། །རོལ་མོའི་ལྗོན་ཤིང་གང་དག་གིས། །དེ་དག་རྟག་ཏུ་རྩེ་ཞིང་དགའ། །ཡིད་ནི་རྟག་ཏུ་བདེ་དང་ལྡན། དེ་ནི་སྔོན་བྱིན་འབྲས་བུ་ཡིན། །དེ་དག་རོལ་མོའི་ལྗོན་ཤིང་བཟང༌། །གོས་ཀྱི་ལྗོན་ཤིང་མང་པོ་དང༌། །སྤོས་ཀྱི་ལྗོན་ཤིང་ཕུན་སུམ་ཚོགས། །དེ་ནི་སྔོན་བྱིན་འབྲས་བུ་ཡིན། །སྤོས་དང་མེ་ཏོག་རོལ་མོ་དང༌། །དེ་བཞིན་དུ་ནི་གོས་རྣམས་ཀྱང༌། །གང་དག་ཇི་ལྟར་འདོད་པ་བཞིན། །དེ་དག་དེ་བཞིན་འབྱུང་བར་འགྱུར༑ ༑ནེའུ་གསེང་དག་ནི་སྔོན་པོ་ལ། །ཤིང་བལ་ལྟ་བུར་རབ་འཇམ་པ། །གང་དུ་དེ་དག་རྟག་རྩེ་བ། །དེ་ནི་སྔོན་བྱིན་འབྲས་བུ་ཡིན། །དེ་དག་ལ་ནི་ཁྲོ་མེད་ཅིང༌། །སེར་སྣ་དང་ནི་ཕྲག་དོག་མེད། །ཕན་ཚུན་དག་ཏུ་རྩེ་བྱེད་པ། །དེ་ནི་སྔོན་བྱིན་འབྲས་བུ་ཡིན། །མཚན་མོ་ཐུན་ཚོད་དང་པོ་ལ། །སྐད་ཅིག་ཙམ་ཞིག་ཆར་འབེབས་ཤིང༌། །རྡུལ་རྣམས་མེད་པར་བྱེད་པ་སྟེ། །དེ་ནི་སྔོན་བྱིན་འབྲས་བུ་ཡིན། །དེ་དག་ཡོངས་སུ་འཛིན་མེད་པས། །མ་དང་བུར་ཡང་མི་ཤེས་ཤིང༌༑ ༑སྡུག་བསྔལ་མེད་པས་མྱ་ངན་མེད། །དེ་ནི་སྔོན་བྱིན་འབྲས་བུ་ཡིན། །མ་དག་གིས་ཀྱང་རང་གི་བུ། །ལམ་སྟོར་དག་ཏུ་བོར་ཏེ་འགྲོ། །མཐེ་བོ་ལས་ནི་འོ་མ་འཛག །དེ་ནི་སྔོན་བྱིན་འབྲས་བུ་ཡིན། །དེ་དག་གང་ཡང་ངུ་བ་མེད། །ཤི་ན་ཡང་ནི་བོར་ཏེ་འགྲོ། །བྱ་དག་གིས་ནི་གླིང་འཕྱག་པ། །དེ་ནི་སྔོན་བྱིན་འབྲས་བུ་ཡིན། །ཁོར་ཡུག་ཏུ་ནི་འོབས་ཀྱིས་བསྐོར། །གླུ་གར་ཡིད་དུ་འོང་བ་ཡིས། །གང་དུ་རྩེ་ཞིང་དགའ་བར་བྱེད། །དེ་དག་སྔོན་གྱིས་འབྲས་བུ་ཡིན། །མི་ཡི་ཚེ་ནི་ལོ་སྟོང་པོ། །ཟད་པ་དག་ཏུ་བྱས་ནས་ནི། །བར་མ་དོར་ནི་འཆི་མེད་པ༑ ༑དེ་ནི་སྔོན་བྱིན་འབྲས་བུ་ཡིན། །དཔལ་ནི་རྒྱས་པར་སྤྱད་ནས་སུ། །མི་ཡི་ལུས་ནི་བོར་ནས་ཀྱང༌། །ལྷ་ཡི་ནང་དུ་སྐྱེ་བར་འགྱུར། །དེ་ནི་སྔོན་བྱིན་འབྲས་བུ་ཡིན། །བྱེ་བྲག་ཏུ་ལྷོ་འཛམ་བུའི་གླིང་གི་མི་རྣམས་ནི་ཡར་འཕེལ་བ་དང༌། མར་འགྲིབ་པའི་དབང་གིས་ཚེ་ལོ་དཔག་ཏུ་མེད་པ་ནས་བཅུ་པའི་བར་དུ་ཡང་འགྱུར་ཏེ། ད་ལྟར་ནི་ཚེ་ལོ་བརྒྱ་པ་སྟེ། རིང་དུ་འཚོ་བ་གང་ཡང་ཡིན་པ་དེ་ནི་ལོ་བརྒྱའམ་བརྒྱ་ལས་ཅུང་ཟད་ལྷག་པར་ཐུབ་སྟེ། དེའི་རིང་ལ་གནས་སྐབས་བཅུ་ཉམས་སུ་མྱོང་བར་འགྱུར་ཏེ། དང་པོ་ནི་ཞེན་ཅིང་གན་རྐྱལ་དུ་ཉལ་བ་སྟེ་བྱིས་པའི་སྐབས་སོ། །གཉིས་པ་ནི་རྩེ་བའི་རང་བཞིན་ཅན་ཏེ་གཞོན་ནུའོ། །གསུམ་པ་ནི་འདོད་པ་ལ་སྤྱོད་པ་སྟེ་ལང་ཚོ་ལ་བབ་པའོ། །བཞི་པ་ནི་སྤྲོ་བ་དང་ལྡན་ཞིང་ཉམས་སྟོབས་དང་ལྡན་པའོ། །ལྔ་པ་ནི་སྟོབས་དང་ལྡན་ཞིང་ཤེས་རབ་དང་ལྡན་པའོ། །དྲུག་པ་ནི་དཔྱོད་པའི་རང་བཞིན་ཅན་ཏེ་དྲན་པ་དང་ལྡན་པའོ། །བདུན་པ་ནི་ཆོས་ལུགས་ཁོང་དུ་ཆུད་པའོ། །བརྒྱད་པ་ནི་རྒྱལ་པོས་བཀུར་ཞིང་རྒན་རབས་སུ་བཀུར་བའོ། །དགུ་པ་ནི་རྒས་ཤིང་འཁོགས་པ་སྟེ་རྒན་པོའོ། །བཅུ་པ་ནི་ཚེའི་མཐར་ཐུག་པ་སྟེ་འཆིར་ཉེ་བའི་གནས་སྐབས་སོ། །དེ་ལྟར་ལོ་བརྒྱ་འཚོ་བའི་དབང་དུ་བྱས་ན། ལོ་རེ་ལ་དགུན་དང༌། དཔྱིད་དང༌། དབྱར་གྱི་དུས་གསུམ་སྟེ་དུས་ཚིགས་སུམ་བརྒྱ། དུས་ཚིགས་རེ་ལ་ཟླ་བ་བཞི་བཞི་སྟེ། ཟླ་བ་རིལ་པོ་སྟོང་ཉིས་བརྒྱའམ་ཟླ་བ་ཕྱེད་པ་ཉིས་སྟོང་བཞི་བརྒྱ། དེ་ལ་ཉིན་ཞག་སུམ་ཁྲི་དྲུག་སྟོང་འབྱུང་ཞིང༌། དེ་ལ་བར་ཆད་དུ་གྱུར་པ་མ་གཏོགས་པར་སྔ་དགོང་ཟན་ཟ་བའི་དུས་གཉིས་རེ་སྟེར་ཟ་མ་བདུན་ཁྲི་ཉིས་སྟོང་དུ་འགྱུར་བ་ཡིན་ནོ། །གཞན་ཡང༌། དེ་ལྟར་མིའི་ལོ་ལྔ་བཅུ་ནི་རྒྱལ་ཆེན་རིས་བཞིའི་ལྷ་རྣམས་ཀྱི་ཉིན་ཞག་གཅིག་གོ །དེ་ལྟར་བརྩིས་པའི་རང་ལོ་ལྔ་བརྒྱ་ནི་ལྷ་དེའི་ཚེ་ཡི་ཚད་དེ། དེ་ལ་མི་ལོ་ས་ཡ་ཕྲག་དགུའོ། །དེ་ཐམས་ཅད་སེམས་ཅན་དམྱལ་བ་ཡང་སོས་ཀྱི་ཉིན་ཞག་གཅིག་སྟེ། དེ་ལྟར་བརྩིས་པའི་རང་ལོ་ལྔ་བརྒྱ་ནི་དམྱལ་བ་ཡང་སོས་ཀྱི་ཚེའི་ཚད་དེ། དེ་མི་ལྟར་བརྩིས་ན་ལོ་བྱེ་བ་ཕྲག་འབུམ་དྲུག་ཁྲི་ཉིས་སྟོང་དུ་གནས་པར་འགྱུར་ཏེ། དེ་ལྟར་ཡང༌།ལུས་ཀྱིས་ཉེས་པར་སྤྱད་བྱས་ཤིང༌། །ངག་གིས་ཉེས་པར་སྤྱད་པ་དང༌། །ཡིད་ཀྱིས་ཉེས་པར་སྤྱད་བྱས་ཤིང༌། །གང་ཞིག་ཉེས་པ་གཞན་ལྡན་པའི། །ལས་དེ་དག་གིས་ཡང་སོས་ཀྱི། །དམྱལ་བ་དག་ཏུ་སྐྱེ་འགྱུར་ཏེ། །ལོ་ནི་བྱེ་བ་ཕྲག་སྟོང་དུ། །བཏགས་ཤིང་བཅོམ་ཡང་ཡང་འཚོའོ༑ ༑ཕན་ཚུན་ཁོན་དག་ཆགས་པ་ཡི། །མི་རྣམས་གསོད་པའི་མི་དག་ནི། །ལས་དེ་དག་གིས་ཡང་སོས་ཀྱི། །དམྱལ་བ་དག་ཏུ་སྐྱེ་བར་འགྱུར། །དེ་བཞིན་དུ་མིའི་ལོ་བརྒྱ་ལ་སུམ་ཅུ་རྩ་གསུམ་པའི་ལྷའི་ཞག་གཅིག་སྟེ། དེ་ལྟར་བརྩིས་པའི་རང་ལོ་སྟོང་ནི་སུམ་ཅུ་རྩ་གསུམ་པའི་ཚེའི་ཚད་དེ། དེ་ལ་མི་ལོ་བྱེ་བ་ཕྲག་གསུམ་དང་ས་ཡ་དྲུག་ཡོད་དེ། དེ་ཐམས་ཅད་དམྱལ་བ་ཐིག་ནག་གི་ཞག་གཅིགདེ་ལྟར་བརྩིས་པའི་རང་ལོ་སྟོང་ནི་དམྱལ་བ་ཐིག་ནག་གི་ཚེ་ཚད་དེ༑ དེ་ལ་མི་ལོ་བྱེ་བ་ཕྲག་ཉིས་འབུམ་དགུ་ཁྲི་དྲུག་སྟོང་རྩ་བཅུ་གཉིས་ཡོད་དོ། །ཕ་མ་དག་དང་སངས་རྒྱས་དང༌། །ཉན་ཐོས་རྣམས་ལ་འཁུ་བྱེད་པ། །དེ་དག་ཐིག་ནག་སྐྱེ་འགྱུར་ཏེ། །སྡུག་བསྔལ་ཚེ་རབས་མྱོང་བར་འགྱུར། །གང་ཞིག་མི་བརྩོན་འཇོག་པ་དང༌། །མི་རྣམས་མཛའ་བའི་དབྱེན་བྱེད་པ། །ཐིག་ནག་དུ་ནི་སྐྱེ་བར་འགྱུར། །བརྫུན་སྨྲ་བ་ཡང་དེ་བཞིན་ཏེ། །ལས་དེ་ཡིས་ནི་ཐིག་ནག་གི། །དམྱལ་བ་རྣམས་སུ་དེ་དག་སྐྱེ། །མི་རྣམས་གྱིས་ལོ་ཉིས་བརྒྱ་གང་ཡིན་པ་དེ་ནི་འཐབ་བྲལ་གྱི་ལྷ་རྣམས་ཀྱི་ཉིན་ཞག་གཅིག་སྟེ། དེ་ལྟར་བརྩིས་པའི་རང་ལོ་ཉིས་སྟོང་ནི་འཐབ་བྲལ་གྱི་ལྷའི་ཚེ་ཚད་དེ། དེ་ལ་མི་ལོ་བྱེ་བ་ཕྲག་བཅུ་བཞི་དང་ཁྲི་བཞི་སྟོང་ཡོད་དོ། །དེ་ཐམས་ཅད་དམྱལ་བ་བསྡུས་འཇོམས་ཀྱི་ཉིན་ཞག་གཅིག་སྟེ། དེའི་ཚེ་ཚད་ནི་རང་ལོ་ཉིས་སྟོང་གི་བར་གནས་ཏེ། དེ་ལ་མིའི་ལོ་བྱེ་བ་ཕྲག་སུམ་འབུམ་དྲུག་ཁྲི་བརྒྱད་སྟོང་རྩ་གཅིག་ཡོད་དོ༑ ༑མི་དགེའི་ལས་རྣམ་གསུམ་བྱས་ཤིང༌། །ལས་དགེ་རྣམ་གསུམ་མ་བྱས་ཏེ། །ལས་དེ་དག་གིས་བསྡུས་འཇོམས་ཀྱི། །དམྱལ་བ་དག་ཏུ་སྐྱེ་བར་འགྱུར། །བ་ལང་ར་ལུག་མ་ཧེ་དང༌། །རི་དྭགས་བྱ་གག་ཕག་རྣམས་དང༌། །དེ་བཞིན་སྲོག་ཆགས་གཞན་གསོད་པ། བསྡུས་གཞོམ་དག་ཏུ་སྐྱེ་བར་འགྱུར། །མི་རྣམས་ཀྱི་ལོ་བཞི་བརྒྱ་ནི་དགའ་ལྡན་གྱི་ལྷ་རྣམས་ཀྱི་ཉིན་ཞག་གཅིག་སྟེ། དེ་ལྟར་བརྩིས་པའི་རང་ལོ་བཞི་སྟོང་ནི་དགའ་ལྡན་གྱི་ལྷའི་ཚེ་ཚད་ཡིན་ལ། དེ་ལ་མི་ལོ་བྱེ་བ་ཕྲག་ལྔ་བཅུ་རྩ་བདུན་དང་ས་ཡ་ཕྲག་དྲུག་ཡོད་དེ། དེ་ཐམས་ཅད་དམྱལ་བ་ངུ་འབོད་ཀྱི་ཉིན་ཞག་གཅིག་ཏུ་བརྩིས་པའི་རང་ལོ་བཞི་སྟོང་ནི་དེའི་ཚེ་ཚད་ཡིན་ཏེ། དེ་ལ་མིའི་ལོ་བྱེ་བ་ཕྲག་ས་ཡ་གཉིས་དང་བྱེ་བ་ཕྲག་དགུ་འབུམ་བཞི་ཁྲི་བཞི་སྟོང་དང༌། བྱེ་བ་ཕྲག་བརྒྱད་ཡོད་དོ། །འཇིགས་སུ་རུང་ལ་དྲག་ཤུལ་ཅན། །ལག་པ་གཉིས་ནི་ཁྲག་གིས་བསྐུས། །སྡིག་པའི་ལས་ནི་སྤྱོད་པ་ཡིས། །རྟག་ཏུ་ངུ་འབོད་འགྲོ་བར་འགྱུར། །གཞལ་ལུགས་གཡོ་དང་སྒྱུ་བྱེད་མི། །སྐྱེ་བོ་དག་ནི་ཡིད་ཕྱུང་བས། །འཇིགས་སུ་རུང་བའི་སྨྲ་འབྱིན་ཅིང༌། །ཡུན་རིང་དུ་ནི་འབོད་སྲེག་འགྱུར། །མིའི་ལོ་བརྒྱད་བརྒྱ་ནི་འཕྲུལ་དགའི་ལྷ་རྣམས་ཀྱི་ཉིན་ཞག་གཅིག་སྟེ།དེ་ལྟར་བརྩིས་པའི་རང་ལོ་བརྒྱད་སྟོང་ནི་འཕྲུལ་དགའི་ལྷའི་ཚེ་ཚད་དེ། དེ་ལ་མི་ལོ་བྱེ་བ་ཕྲག་ཉིས་བརྒྱ་སུམ་ཅུ་དང༌། ལོ་ས་ཡ་ཕྲག་བཞི་ཡོད་དོ། །དེ་སེམས་ཅན་དམྱལ་བ་ངུ་འབོད་ཆེན་པོའི་ཞག་གཅིག་ཏུ་བྱས་པའི་རང་ལོ་སྟོང་ཕྲག་བརྒྱད་ནི་དེའི་ཚེ་ཚད་ཡིན་ཏེ། དེ་ལ་མིའི་བྱེ་བ་ཕྲག་ས་ཡ་གསུམ་དང༌། བྱེ་བ་ཕྲག་ལྔ་འབུམ་ཁྲི་ཉིས་སྟོང་དྲུག་ཅུ་རྩ་དྲུག་ཡོད་དོ། །བལྟ་བའི་ཐིབས་པོས་ཁེབ་གྱུར་ཅིང༌། །སྲེད་པའི་གཡོགས་པས་གཡོགས་པ་དག །སྡིག་པའི་ཆོས་ནི་སྤྱོད་པ་ཡིས། །ངུ་འབོད་དག་ཏུ་སྐྱེ་བར་འགྱུར། །ཡིད་གཅུགས་ཉམས་པའི་མི་དག་ནི། །བ་སྤུ་སློང་ཞིང་འབར་བ་ཡིས། །བསྐོར་བའི་ཁྱིམ་གྱི་ནང་ཆུད་ནས། །ངུ་འབོད་ཆེན་པོར་སྲེག་པར་འགྱུར། །གཏམས་པ་བསྣོགས་པའི་མི་དག་ནི། །རལ་གྲི་ཡིས་ནི་ལུས་གཏུབ་ཅིང༌། །བྱ་རྒོད་བྱ་རོག་འུག་པ་ཁྱིས། །འགུལ་བཞིན་དུ་ནི་ཟ་བར་འགྱུར། །མིའི་ལོ་སྟོང་དྲུག་བརྒྱ་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་ཉིན་ཞག་གཅིག་སྟེ། དེ་ལྟར་བརྩིས་པའི་རང་ལོ་ཁྲི་དྲུག་སྟོང་ནི་གཞན་འཕྲུལ་དབང་བྱེད་པའི་ཚེའི་ཚད་དེ་མིའི་ལོ་ལྟར་བརྩིས་ན་ལོ་ས་ཡ་དྲུག་དང༌༑ བྱེ་བ་ཕྲག་དགུ་བརྒྱ་ཉི་ཤུ་རྩ་གཅིག་ཡོད་དོ། །དེ་སེམས་ཅན་དམྱལ་བ་ཆེན་པོ་ཚ་བའི་ཉིན་ཞག་གཅིག་སྟེ། དེ་ལྟར་གྱིས་རང་ལོ་ཁྲི་དྲུག་སྟོང་ནི་དེའི་ཚེ་ཚད་ཡིན་ལ། དེ་ལ་མི་ལོ་བྱེ་བ་ས་ཡ་ཕྲག་བརྒྱད་དང༌། བཞི་འབུམ་དང༌། ལོ་བྱེ་བ་ཕྲག་ཁྲི་དྲུག་སྟོང་ལྔ་བརྒྱ་སུམ་ཅུ་ཡོད་དོ༑ ༑དགེ་སློང་བྲམ་ཟེ་དགེ་བ་དང༌། །དེ་བཞིན་དུ་ནི་ཕ་མ་ལས། །གང་ཞིག་རྟག་ཏུ་གདུང་བྱེད་༑ ༑དེ་ནི་ཚ་བར་སྐྱེ་བར་འགྱུར། །འདིར་ནི་གང་ཞིག་གདུང་བ་ཡིས། །སྐྱེ་བོ་མང་པོ་གདུང་པབྱེད་པ། །ལས་དེ་དག་གིས་ཚ་བ་ཡི། །དམྱལ་བ་རྣམས་སུ་སྐྱེ་བར་འགྱུར། །སེམས་ཅན་དམྱལ་བ་ཆེན་པོ་རབ་ཏུ་ཚ་བའི་ཚེའི་ཚད་ནི་བསྐལ་པ་ཕྱེད་གཅིག་སྟེ། འབྲས་བུ་ཡིད་འོང་མཐོ་རིས་སུ། །སྐྱེ་འགྱུར་དགེ་བ་སྤངས་ནས་ནི། །འདིར་ནི་མི་སྡུག་ལས་བྱས་པས། །རབ་ཏུ་ཚ་བར་སྐྱེ་བར་འགྱུར། །དགེ་སྦྱོང་བྲམ་ཟེ་དགེ་བ་དང༌། །ཕ་དང་མ་ཡང་དེ་བཞིན་ཏེ། །གང་ཡང་བླ་མ་གཞན་གསོད་པ། །རབ་ཏུ་ཚ་བར་དེ་འཚེད་དོ། །དམྱལ་བ་ཆེན་པོ་མནར་མེད་པའི་ཚེའི་ཚད་ནི་བསྐལ་པ་གཅིག་སྟེ། མི་གཏི་མུག་ཅན་ལྷས་བྱིན་གྱིས་དགེ་འདུན་མཐུན་པ་ཕྱེ་བ་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང༌། དགེ་སློང་མ་དགྲ་བཅོམ་པ་བསད་པས་རང་གི་ལུས་དེ་ཉིད་ཀྱིས་དམྱལ་བ་ཆེན་པོ་མནར་མེད་པ་དེར་སྐྱེས་སོ། །འཕགས་པ་རྣམས་ཀྱིས་བསྟན་པ་ཡི། །ཆོས་ཀྱིས་འོས་པར་འཚོ་རྣམས་ལ། །སྡིག་པའི་ལྟ་བ་ལ་བརྟེན་ནས། །བློ་ངན་གང་ཞིག་སྨོད་བྱེད་པ། །ཚེར་ཅན་འོད་མའི་འབྲས་བུ་ལྟར། །དེ་ནི་འབྲས་བུ་རླག་པར་བྱེད། །དགེ་བར་འགྱུར་བ་བརྗོད་བྱ་སྟེ། །སྡིག་པ་ཅན་དག་མི་བརྗོད་དོ། །དགེ་བ་སྨྲས་ན་ལེགས་པར་འགྱུར། །སྡིག་པ་སྨྲས་ན་སྲེག་འགྱུར་པས། །གལ་ཏེ་སྨྲ་ན་དགེ་བ་སྨྲའི། །སྡིག་པ་སྨྲ་ན་བརླག་པར་འགྱུར། །བྱིས་པ་རྣམས་ནི་སྡིག་སྨྲ་སྟེ། །འཕགས་པ་རྣམས་ནི་མ་ཡིན་ནོ། །འདིར་ནི་ངན་འགྲོར་འགྲོ་བ་ཡི། །ལས་ནི་ཤས་ཆེར་བྱས་པས་ན། །ལས་དེ་དག་གིས་མནར་མེད་པའི། །དམྱལ་བ་དག་ཏུ་སྐྱེ་བར་འགྱུར། །ཚ་དམྱལ་ཕྱི་མ་འདི་གཉིས་ོའི་གོ་རིམ་ལྟར་ན་འོག་ཏུ་ཡོད་ཀྱང་འཛིན་བདེ་བའི་ཕྱིར་འདིར་བླངས་པ་ཡིན་ནོ། །གྲང་དམྱལ་རྣམས་ནི་འདི་ལྟ་སྟེ། འདི་ལ་ཡུལ་ཀོ་ས་ལའི་ཁལ་བཅུ་ཚད་ཉི་ཤུ་ཤོང་བའི་ཁལ་བཅུ་ཚད་ཉི་ཤུ་ཏིལ་གྱིས་ཕྱུར་བུར་གང་བར་གྱུར་བ་དེ་ལས་མི་ལ་ལ་ཞིག་གིས་ལོ་བརྒྱ་འདས་ཤིང་ཏིལ་འབྲུ་གཅིག་བོར་ཏེ། ཏིལ་ཁལ་བཅུ་ཚད་ཉི་ཤུ་ཤོང་བའི་ཁལ་བཅུ་ཚད་ཉི་ཤུ་པོ་དེ་ཐབས་འདིས་མྱུར་དུ་ཡོངས་སུ་ཟད་ཅིང་གཏུགས་པར་གྱུར་ཀྱང༌། ཆུ་བུར་ཅན་དུ་སྐྱེས་པའི་སེམས་ཅན་རྣམས་ཀྱི་ཚེའི་ཚད་ནི་དེ་ལྟ་མ་ཡིན་པར་ང་སྨྲའོ། །ཆུ་བུར་ཅན་གྱི་ཉི་ཤུ་ཇི་ལྟ་བ་དེ་ལྟར་ཆུ་བུར་རྡོལ་གྱི་གཅིག་ཡིན་ནོ། །དེ་ཉི་ཤུ་ནི་སོ་ཐམ་ཐམ་པའི་འོ། །དེ་ཉི་ཤུ་ནི་ཀྱི་ཧུད་ཟེར་བའི་འོ། །དེ་ཉི་ཤུ་ནི་ཨ་ཆུ་ཟེར་བའི་འོ། །དེ་ཉི་ཤུ་ནི་ཨུད་པལ་ལྟར་གས་པའི་གཅིག་གོ །དེ་ཉི་ཤུ་ནི་པདྨ་ལྟར་གས་པའི་གཅིག་གོ །དེ་ཉི་ཤུ་ནི་པདྨ་ལྟར་གས་པ་ཆེན་པོའི་གཅིག་ཡིན་ནོ༑ ༑ལྷ་བྱིན་གྱི་ཕྱོགས་དགེ་སློང་ཀོ་ཀ་ལི་ཀས་མཆོག་ཟུང་ལ་ཞེ་སྡང་བའི་སེམས་བསྐྱེད་པས་རང་གི་ལུས་དེ་ཉིད་ཀྱིས་སེམས་ཅན་དམྱལ་བ་ཆེན་པོ་པད་མ་ལྟར་གས་པ་ཆེན་པོར་སྐྱེས་སོ། །དེ་བས་ན་འདི་ལྟར་བསླབ་པར་བྱ་སྟེ། སྡོང་དུམ་ཚིག་པ་ལ་ཡང་ཞེ་སྡང་གི་སེམས་བསྐྱེད་པར་མི་བྱ་ན་རྣམ་པར་ཤེས་པ་དང་ལྡན་པའི་ལུས་ལ་ལྟ་སྨོས་ཀྱང་ཅི་དགོས་དེ་ལྟར་དགེ་སློང་ཁྱེད་ཀྱིས་བསླབ་པར་བྱའོ། །མི་ཞིག་སྐྱེས་པར་གྱུར་པ་ན། །གང་ཞིག་བདག་ནི་གཅོད་བྱེད་པའི། །ཁ་ནས་སྟ་རེའི་ཚིག་འབྱུང་བ། །ཉེས་པར་སྨྲ་བས་སྨྲ་བ་ནི། །གང་དག་སྨད་བྱ་བསྟོད་བྱེད་ཅིང༌། །སྐྱེ་བོ་བསྟོད་བྱ་སྨོད་བྱེད་པའི། །སྡིག་གང་བདེ་བ་མི་མྱོང་བའི། །སྡིག་དེ་དེ་ཡི་ཁ་ནས་སོགས། །གང་འདིར་རྒྱན་པོས་བདག་ནོར་ཡལ། །འདི་ནི་སྡིག་པ་ཆུང་ངུ་སྟེ། །གང་ཞིག་བདེ་གཤེགས་སྡང་སེམས་བསྐྱེད། །འདིར་ནི་སྡིག་པ་དེ་ཆེའོ། །ངག་དང་ཡིད་ཀྱིས་ཀྱང་ནི་སྡིག་བྱས་ཤིང༌། །གང་ཞིག་འཕགས་ལ་སྨོད་པ་དམྱལ་འགྲོ་སྟེ། །སྟོང་ཕྲག་བརྒྱར་ནི་ཆུ་བུར་རྡོལ་ནས་སུ། །ཆུ་བུར་ཅན་དུ་སུམ་ཅུ་རྩ་དྲུག་གོ །སྡིག་པའི་སེམས་ཀྱིས་བདེན་པར་མི་སྨྲ་བ། །བདག་ཉིད་བརླག་ཅིང་དམྱལ་བར་འཕེན་པར་བྱེད། །དེ་ཡིད་དྲི་མས་མ་རྙོག་པར་བྱེད་དེ། །ཁ་ན་མ་ཐོ་མེད་པ་དེ་བཟོད་དོ། །ལྷ་རྣམས་ཀྱི་ཚེ་ཚད་ལས་འདོད་ལྷ་རིས་དྲུག་གི་ཚེ་ཡི་ཚད་ནི་བཤད་མ་ཐག་པ་ལྟར་ལ། གཟུགས་ཁམས་ཚངས་རིས་ཀྱི་ལྷ་རྣམས་ཀྱི་ཚེའི་ཚད་ནི་བསྐལ་པ་ཕྱེད་དོ། །ཚངས་པའི་མདུན་ན་འདོན་གྱི་ལྷ་རྣམས་ཀྱི་ནི་བསྐལ་པའི་བཞི་ཆ་གསུམ་ཐུབ་བོ། །ཚངས་ཆེན་གྱི་ལྷ་རྣམས་ཀྱི་ནི་བསྐལ་པ་གཅིག་ཐུབ་བོ། །འོད་ཆུང་གི་ལྷ་རྣམས་ཀྱིས་ནི་བསྐལ་པ་གཉིས་སོ། །ཚད་མེད་འོད་ཀྱིས་ལྷ་རྣམས་ཀྱིས་ནི་བསྐལ་པ་བཞིའོ༑ ༑འོད་གསལ་གྱི་ལྷ་རྣམས་ཀྱིས་ནི་བསྐལ་པ་བརྒྱད་དོ། །དགེ་ཆུང་གི་ལྷ་རྣམས་ཀྱིས་ནི་བསྐལ་པ་བཅུ་དྲུག་གོ །ཚད་མེད་དགེའི་ལྷ་རྣམས་ཀྱིས་ནི་བསྐལ་པ་སུམ་ཅུ་རྩ་གཉིས་སོ། །དགེ་རྒྱས་ཀྱི་ལྷ་རྣམས་ཀྱིས་ནི་བསྐལ་པ་དྲུག་ཅུ་རྩ་བཞིའོ། །སྤྲིན་མེད་ཀྱི་ལྷ་རྣམས་ཀྱིས་བསྐལ་པ་བརྒྱ་ཉི་ཤུ་རྩ་ལྔའོ། །བསོད་ནམས་སྐྱེས་པའི་ལྷ་རྣམས་ནི་བསྐལ་པ་ཉིས་བརྒྱ་དང་ལྔ་བཅུའོ། །འབྲས་བུ་ཆེ་བའི་ལྷ་རྣམས་ཀྱིས་ནི་བསྐལ་པ་ལྔ་བརྒྱའོ། །འདུ་ཤེས་མེད་པའི་སེམས་ཅན་དང་མི་ཆེ་བའི་ལྷ་རྣམས་ཀྱིས་ནི་བསྐལ་པ་བརྒྱད་སྟོང་ངོ༌། །མི་གདུང་བའི་ལྷ་རྣམས་ཀྱིས་ནི་བསྐལ་པ་ཉིས་སྟོང་ངོ༌། །ཤིན་ཏུ་མཐོང་བའི་ལྷ་རྣམས་ཀྱིས་ནི་བསྐལ་པ་བཞི་སྟོང་ངོ༌། །གྱ་ནོམ་སྣང་བའི་ལྷ་རྣམས་ཀྱིས་ནི་བསྐལ་པ་སྟོང་ངོ༌། །འོག་མིན་གྱི་ལྷ་རྣམས་ཀྱིས་ནི་བསྐལ་པ་ཁྲི་དྲུག་སྟོང་ཐུབ་བོ། །གཟུགས་མེད་པ་བཞིའི་ནམ་མཁའ་མཐའ་ཡས་ཀྱི་སྐྱེ་མཆེད་དུ་ཉེ་བར་འགྲོ་བའི་ལྷ་རྣམས་ཀྱིས་ནི་བསྐལ་པ་ཉི་ཁྲིའོ། །རྣམ་ཤེས་མཐའ་ཡས་ཀྱི་སྐྱེ་མཆེད་པ་རྣམས་ཀྱིས་ནི་བསྐལ་པ་བཞི་ཁྲིའོ། །ཅི་ཡང་མེད་པའི་སྐྱེ་མཆེད་པ་རྣམས་ཀྱིས་ནི་བསྐལ་པ་དྲུག་ཁྲིའོ། །འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དུ་ཉེ་བར་འགྲོ་བའི་ལྷ་རྣམས་ཀྱིས་ནི་བསྐལ་ཆེན་བརྒྱད་ཁྲི་ཐུབ་སྟེ་གོང་དུ་སྨོས་པ་བཞིན་སྒྲ་མི་སྙན་པའི་མི་རྣམས་མ་གཏོགས་གནས་རིས་ལྔ་པོ་ཐམས་ཅད་དུ་བར་མ་དོར་འཆི་འཕོ་བ་ནི་ཡོད་དོ། །དེ་དག་ནི་འགྲོ་བ་ལྔའི་སེམས་ཅན་རྣམས་འོང་བ་དང༌། འགྲོ་བ་དང༌། གནས་པ་དང༌། འཆི་བ་དང༌།སྐྱེ་བར་སྣང་ངོ༌། །སྲིད་པའི་འབྱུང་བས་ཆོག་ཤེས་པར་གྱིས་ཤིགད་ནི་སྲིད་པ་མངོན་པར་སྒྲུབ་པ་ཆུང་ངུ་ལ་ཡང་ཐ་ན་དེའི་སྐད་ཅིག་ཙམ་ཡང་བསྔགས་པ་མི་མཛད་དོ། །དེ་ཅིའི་ཕྱིར་ཞེ་ན་སྲིད་པ་མངོན་པར་སྒྲུབ་པ་ནི་སྡུག་བསྔལ་ཡིན་པའི་ཕྱིར་ཏེ། དཔེར་ན་མི་གཙང་བ་ནི་ཉུང་ངུའང་མི་ཞིམ་ན་མང་པོ་ལྟ་ཅི་སྨོས། སོ་སོའི་སྐྱེ་བོ་བྱིས་པ་ཐོས་པ་དང་མི་ལྡན་པ་དེ་དག་ནི་འགྲོ་བ་ལྔ་པོའི་འཁོར་བར་ཡང་དང་ཡང་དུ་ཀུན་ཏུ་རྒྱུག་རབ་ཏུ་རྒྱུག་གོ །དགེ་སློང་དག་དེ་བས་ན་དེའི་ཕྱིར་འདི་ལྟར་བསླབ་པར་བྱ་སྟེ། སྲིད་པ་རྒྱུན་ཆད་པར་བྱ་བ་གང་ཡིན་པ་ལ་བརྩོན་པར་བྱ་ཞིང་སྲིད་པ་མངོན་པར་བསྒྲུབ་པར་མི་བྱའོ། །ཞེས་བཀའ་སྩལ་ཏོ། །དེ་ལྟ་བུའི་འགྲོ་བའི་གནས་རིས་སོ་སོར་ཇི་ལྟར་ཚེ་འཕོ་ཞིང་སྐྱེ་བའི་ཚུལ་ཡང༌། ཚེ་འཕོ་བ་ཇི་ལྟར་འགྱུར་བ་ཞུས་པའི་མདོ་ལས། སྟོན་པ་སེར་སྐྱའི་གྲོང་དུ་གཤེགས་པའི་ཚེ་ཤཱཀྱ་དགའ་སྐྱེས་ཞེས་བྱ་བ་དར་ལ་བབ་པ། གཉེན་བཤེས་རྣམས་ཀྱིས་གཅེས་ཤིང་མི་མང་པོས་བཀུར་བ་ཞིག་ཡོད་པ་དེ་ཚེ་འཕོས་ནས་སྐྱེ་བོ་རྣམས་མྱ་ངན་གྱིས་ནོན་པར་གྱུར་པ་ན། བཅོམ་ལྡན་འདས་ལ་ཡབ་རྒྱལ་པོ་ཟས་གཙང་མས་སེམས་ཅན་རྣམས་ཚེ་འཕོས་པ་ཇི་ལྟར་འགྱུར་བའི་དོན་རྣམས་རྒྱ་ཆེར་ཞུས་པའི་ལན་དུ། བཅོམ་ལྡན་འདས་ཀྱིས་འགྲོ་བ་རྣམས་ཤི་འཕོས་ནས་ལས་དགེ་བ་དང་མི་དགེ་བའི་དབང་གིས་མཐོ་རིས་དང་ངན་སོང་ལ་སོགས་པའི་རིས་ཐ་དད་པར་སྐྱེ་བར་འགྱུར་གྱིས་གང་དག་ལྷ་རྣམས་ལྷར་སྐྱེ་བ་དང་མི་རྣམས་མིར་སྐྱེ་བ་ལྟ་བུ་མ་ཡིན་པ་དང༌། ས་བོན་ལས་མྱུ་གུ་སོགས་ཀྱི་འབྲས་བུ་འབྱུང་བ་བཞིན་དུ། སེམས་ཅན་རྣམས་ལས་དང་ཉོན་མོངས་པའི་དབང་གིས་སྐྱེ་བར་འགྱུར་བས་ཕྱི་མ་ནི་ངེས་པར་ཡོད་ཀྱིས་འཇིག་རྟེན་རྒྱང་འཕེན་པ་རྣམས་ཀྱི་འདོད་པ་ལྟར་མ་ཡིན་པ་དང༌། གང་དག་འཆི་བའི་ཚེ་གཟུགས་ཀྱི་ཕུང་པོ་ནི་འདིར་ཞིག་ལ། སེམས་ནི་སུས་ཀྱང་མཐོང་བྱར་མ་ཡིན་པས་ཤི་བའི་འོག་ཏུ་ཕ་མེས་སོགས་དང་ལྷན་དུ་འགྲོགས་པར་མི་འགྱུར་པ་དང༌། ཚེ་འདི་ལའང་སྔོན་ལས་ཀྱི་དབང་གིས་འབྱོར་རྒུད་ཀྱི་གནས་སྐབས་དུ་མ་མཐོང་བ་བཞིན་ཕྱི་མ་ལའང་སྦྱིན་སོགས་ཀྱིས་ཆེ་དྲེགས་དང་རྐུ་འཕྲོག་སོགས་ཀྱིས་དབུལ་ཕོངས་དུ་འགྱུར་བ་ཡིན་གྱིས་ཚེ་འདིའི་ཕྱུག་དྲེགས་སོགས་ཇི་ལྟ་བར་ཕྱི་མ་ལ་ཡང་དེ་བཞིན་དུ་སྐྱེ་བར་འགྱུར་བ་མ་ཡིན་པ་དང༌། གང་དག་ཚེ་འཕོས་པ་དེའི་ཆ་ལུགས་ལྟར་སྣང་བ་སོགས་ནི་བར་སྣང་གི་ཁམས་ལ་དྲི་ཟའི་འཇིག་རྟེན་གྱི་ཁམས་དཔག་ཏུ་མེད་པ་མཆིས་པ་ལས་དྲི་ཟ་འཆི་ཀ་མའི་སེམས་ལ་ཉེ་བར་འཇུག་པ་ཞེས་བྱ་བའི་རིགས་རྣམས་དྲི་ཟའི་ཟས་བཙལ་བའི་ཕྱི་ལུས་དང་གོས་རྒྱན་ཆ་ལུགས་སོགས་དེ་ལྟ་བུར་སྤྲུལ་པ་སོགས་ཀྱང་ཡོད༑ དེ་ལས་གཞན་པའི་གནོད་སྤྱིན་དང༌། ཤ་ཟ་དང་འབྱུང་པོ་ལ་སོགས་པས་ཤུལ་གྱི་ཉེ་དུ་སོགས་བསླུ་བའི་ཕྱིར་དེ་ལྟར་སྤྲུལ་ནས་སྟོན་པ་ཡང་ཡོད། རྨི་ལམ་སོགས་སུ་ནི་སྔར་ཡུན་རིང་པོར་ལྷན་ཅིག་ཏུ་གནས་པའི་བག་ཆགས་བརྟས་པས། དེ་ལྟར་རྨི་བའང་ཡོད་ཀྱིས།གཤིན་པོ་དངོས་ནི་ལས་ཀྱི་དབང་གིས་གང་དུ་འགྲོ་བ་དེར་སྐྱེ་བར་འགྱུར་བ་ལས་དེ་ལྟར་འོང་མི་སྲིད་པ་དང༌། ཤུལ་མི་རྣམས་ཀྱིས་བཟའ་བཏུང་གོས་རྒྱན་སོགས་ཚེ་འདས་ཀྱི་ཕྱིར་བཏང་བ་ནི་སྡིག་དང་མ་འདྲེས་པའི་བསོད་ནམས་ཀྱི་ལས་དེས་དེ་ལ་ཕན་འདོགས་པར་བྱེད་པ་སྟེ་དེ་སྐྱེ་བ་བླངས་མ་ཟིན་ན་མཐོ་རིས་དང་ཐར་པར་ཡང་སྐྱེ་བར་ལེན་པར་བྱེད་ལ། གལ་ཏེ་སྐྱེ་བ་བླངས་ཟིན་པ་རྣམས་ལའང་དེར་ནོར་རྙེད་པ་དང་བདེ་བ་དང་ཀུན་གྱིས་བཀུར་བར་འགྱུར་བ་སོགས་ཀྱི་ཕན་པ་ཡོད་ཀྱི། དེ་ཉིད་སྐྱེ་བ་མི་ལེན་པར་གཤིན་གྱི་འཇིགས་རྟེན་དུ་ཡོད་ནས་བཟའ་བཏུང་སོགས་ལ་ལོངས་སྤྱོད་པ་མིན་པ་དང༌། ཁ་ཅིག་གཟུགས་སྟོན་པ་དང་དེ་དང་དེས་ཕན་ཐོགས་མ་ཐོགས་སོགས་དན་རྟགས་ཀྱི་གཏམ་སྨྲ་བ་ནི་འཆི་འཕོ་བ་ཐམས་ཅད་ཀྱི་སེམས་ལ་ཁྱབ་པར་བྱེད་པའི་རིགས་དྲི་ཟ་བི་ཙ་ན་དང༌། གནོད་སྦྱིན་སྨྲ་འདོད་ཀྱི་རིགས་དང༌༑ འབྱུང་པོ་པར་ཧི་ནི་ཏ་ཀུན་རྟོགས་འདོད་ཅེས་བྱ་བ་དག་གིས་བསྒྲུབས་ནས་མི་མ་ཡིན་པ་དེ་དག་གིས་ཤི་བ་དེས། སྔོན་ཇི་ལྟར་གཏམ་བྱས་པ་དང་ཆ་ལུགས་ཀྱི་དན་རྟགས་དག་འཇིགས་རྟེན་པ་དག་བསླུ་བའི་ཕྱིར་སྟོན་ཅིང་སྨྲ་བ་དག་ཡིན་པར་བཀའ་སྩལ་པ་ན། ལྷས་བྱིན་སོགས་ཁ་ཅིག་ཐེ་ཚོམ་དུ་གྱུར་ནས། བཅོམ་ལྡན་འདས་ཉིད་ཐམས་ཅད་མཁྱེན་པ་ཡིན་མིན་རྟོག་པའི་ཕྱིར་ལྷས་བྱིན་གྱིས། འཛམ་བུ་གླིང་གི་ཤིང་གི་རིགས། ཙནྡན་དང༌། བཱ་ཀ་ཤ་དང༌།སེང་ལྡེང་ལ་སོགས་པ་བརྒྱ་སྟོང་མང་པོ་དག་བཅད་ནས་བསྲེགས་པའི་ཐལ་བ་རྣམས་སོ་སོར་མི་ནོར་བའི་མཚན་མ་བྱས་ཏེ། བཅོམ་ལྡན་འདས་ཀྱིས་སྤྱན་སྔར་ཁྱེར་བ་ན། བཅོམ་ལྡན་འདས་ཀྱིས་དེ་དག་རིམ་པར་འདི་ནི་ཙནྡན་གྱི་ཐལ་བའོ། །ཞེས་སོགས་སོ་སོར་མ་འདྲེས་པར་གསུངས་པས། ལྷས་བྱིན་བཅོམ་ལྡན་འདས་ལ་རྣམ་པ་ཐམས་ཅད་མཁྱེན་པའི་ཡེ་ཤེས་མངའ་བར་ཡིད་ཆེས་པར་གྱུར་ཏེ། ཚེ་འཕོས་པ་ཅི་ལྟར་འགྱུར་བར་གསུངས་པ་ངེས་སོ་སྙམ་ནས༑ བཅོམ་ལྡན་འདས་ནི་ཀུན་མཁྱེན་ལགས། །ཤིང་མང་ཐལ་བའི་བྱེ་བྲག་རྣམས། །མ་གཟིགས་མ་གསན་ངེས་པར་མཁྱེན། །ཚེ་འཕོས་ཅི་འགྱུར་གསུངས་པ་ངེས། །ཞེས་བསྟོད་དོ༑ ༑དེ་བཞིན་དུ་ཤཱཀྱ་མིང་ཆེན་གྱིས་སེར་སྐྱའི་གྲོང་ཁྱེར་ཆེན་པོར་སོང་སྟེ། ཁྱིམ་ཇི་སྙེད་པ་ལས་འབྲས་ཀྱི་ཕུར་མ་རེ་རེ་བླངས་ཏེ་སོ་སོར་མི་ནོར་བའི་མིང་བྱང་བཅུག་ནས་ཐུམ་པོར་བཅིངས་པ་གླང་པོ་ཆེའི་རྒྱབ་ཁལ་ལོང་བ་ཁྱེར་ཏེ་སྤྱན་སྔར་ཕྱིན་པའང་སོ་སོར་མ་ནོར་བར་མཁྱེན་ནས་གསུངས་པས་ཡིད་ཆེས་ཏེ་དེས་ཀྱང༌། སངས་རྒྱས་སྤྱན་གྱིས་ཐམས་ཅད་གཟིགས༑ ༑འཇིག་རྟེན་པ་ལྟར་བརྫུན་མི་མངའ། །ཤཱཀྱའི་གྲོང་ཁྱེར་ཇི་སྙེད་པའི། །འབྲས་ཀྱི་ཕུར་མ་མ་ནོར་མཁྱེན། །སེམས་ཅན་ཚེ་འཕོས་ཕ་རོལ་ན། །ཇི་ལྟར་སྣང་བ་འཇིག་རྟེན་རྫུན༑ ༑བཅོམ་ལྡན་འདས་ཀྱིས་གསུངས་པ་བདེན། །ཀུན་གཟིགས་ཁྱོད་ལ་ཕྱག་འཚལ་ལོ། །ཞེས་བསྟོད་པར་བྱས་སོ། །དེ་ནས་ཡབ་རྒྱལ་པོས་གསོལ་པ། བཅོམ་ལྡན་འདས་སེམས་ཅན་གང་དག་གིས་མཚམས་མེད་པ་ལ་སོགས་པའི་ལས་མི་དགེ་བ་དག་བགྱིས་པས་དེའི་རྣམ་པར་སྨིན་པ་མི་བཟད་པ་མྱོང་བརའགྱུར་བ་འདི་དག་གིས་ཇི་ལྟར་བགྱིས་ན་བདེ་བར་འགྱུར༑ བཀའ་སྩལ་པ། རྒྱལ་པོ་ཆེན་པོ་གང་དག་གིས་མཚམས་མེད་པ་ལ་སོགས་པའི་ལས་མི་དགེ་བ་བྱས་པ་དག་གིས་སྒྱུ་མེད་པའི་སེམས་དང་བས་རྣམ་པར་སྨིན་པ་ལ་ཡིད་ཆེས་པར་བྱས་ཏེ། སེམས་ཐག་པ་ནས་བཤགས་ན་འབྱང་བར་འགྱུར་རོ། །འཆི་བའི་ཚེ་མི་དགེ་བ་སྔར་བྱས་པ་དག་ལ་འགྱོད་པ་བསྐྱེད་དེ་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ཞིང་སྐྱབས་སུ་གསོལ་ན་སྡིག་པ་འབྱང་བར་འགྱུར་རོ། །མཐོ་རིས་སུ་ཡང་སྐྱེ་བར་འགྱུར་རོ། །ཚེ་ཕྱི་མ་མེད་པའི་འདུ་ཤེས་བསྐྱེད་པར་མི་བྱའོ། །སྐྱེ་བ་ལེན་པ་ནི་དབང་ཕྱུག་དང༌། འདོད་རྒྱལ་དང༌། གྱི་ན་ལ་སོགས་པ་དག་གིས་བྱེད་པར་མི་བལྟའོ། །འཇིག་རྟེན་པའི་བདེ་བ་དང༌། འཁོར་བ་ཐམས་ཅད་པ་ཆགས་པར་མི་བྱའོ། །ཀྱེ་རྒྱལ་པོ་ཆེན་པོ་འདི་ནས་ཕ་རོལ་ཏུ་འཕོ་སྟེ། སྐྱེ་བ་ལེན་པ་ན་རྟག་པ་འཕོ་བ་ཡང་མ་ཡིན་ནོ། །ཆད་པ་འགགས་ཏེ་མེད་པ་ཡང་མ་ཡིན་ནོ། །རྒྱུ་མེད་ཡང་མ་ཡིན་ནོ། །རྒྱུ་མེད་པ་ལས་བྱུང་བ་ཡང་མ་ཡིན་ནོ༑ ༑བྱེད་པ་པོས་བྱས་པ་ཡང་མ་ཡིན་ནོ། །ལས་དང་ཉོན་མོངས་པའི་རྒྱུ་རྐྱེན་ཚོགས་པ་ལས་སྐྱེ་བར་བལྟའོ། །གསོལ་པ་དེ་རྟོགས་པར་དཀའ་ན་མཐུན་པའི་དཔེ་མཆིས་སམ། བཀའ་སྩལ་པ། རྒྱལ་པོ་ཆེན་པོ་འདི་ལ་མཐུན་པའི་དཔེ་བརྒྱད་ཡོད་དེ། བླ་མས་ཁ་ཏོན་བརྗོད་པ་སློབ་མས་ཤེས་པའི་དཔེ་དང༌། མར་མེ་ལས་མར་མེ་འབྱུང་བའི་དཔེ་དང༌། མེ་ལོང་ལས་གཟུགས་བརྙན་འབྱུང་བའི་དཔེ་དང༌། རྒྱ་ལས་རྒྱའི་འབུར་དང་རི་མོ་འབྱུང་བའི་དཔེ་དང༌།མེ་ཤེལ་ལས་མེ་འབྱུང་བའི་དཔེ་དང༌། ས་བོན་ལས་མྱུ་གུ་འབྱུང་བའི་དཔེ་དང༌། སྐྱུར་ཞེས་བརྗོད་པས་འགྲམ་ཆུ་ལྡང་བའི་དཔེ་དང༌། བྲག་ཅའི་སྒྲ་རྣམས་ཀྱི་དཔེས་རྟོགས་པར་བྱ་སྟེ།དཔེ་བརྒྱད་པོ་འདི་དག་གིས་སྔ་མ་སྔ་མས་ནི་ཕྱི་མ་ཕྱི་མ་རྣམས་འབྱུང་བའང་ཡོད་པ་ནི་རྟག་པ་འཕོ་བ་མ་ཡིན་པའི་དཔེའོ། །ཕྱི་མ་ཕྱི་མ་ནི་སྔ་མ་སྔ་མ་རྣམས་ལས་འབྱུང་བས་རྒྱུ་མེད་པ་ལས་འབྱུང་བ་མ་ཡིན་པའི་དཔེ་དང༌། ཆད་པ་འགག་པ་མ་ཡིན་པའི་དཔེའོ། །གཞན་ཡང་དཔེ་འདི་དག་ནི་རྐྱེན་གསུམ་གསུམ་ཚོགས་པ་ལས་འབྱུང་སྟེ། བླ་མ་དང་སློབ་མ་དང་དེ་གཉིས་དབང་པོ་རྣམས་ཚང་བས་ཁ་ཏོན་འབྱུང་ཞིང་སྨྲར་ཤེས་པའོ། །མར་དང་སྡོང་བུ་དང་སྣོད་ཚོགས་པ་ལས་མར་མེ་འབྱུང་ངོ༌། །ནམ་མཁའ་དྭངས་པ་དང་གདོང་དང་མེ་ལོང་ཚོགས་པ་ལས་གཟུགས་བརྙན་འབྱུང་ངོ༌། །རྒྱ་དང་འཇིམ་པའི་གོང་བུ་དང་སྐྱེས་བུའི་ལག་པའི་རྩོལ་བ་རྣམས་ཚོགས་པ་ལས་འབུར་དང་རི་མོ་འབྱུང་ངོ༌། །ཤེལ་དང་ཉི་མའི་འོད་དང་རྩྭ་ཤིང་ཚོགས་པ་ལས་མེ་འབྱུང་ངོ༌། །ས་བོན་དང་ས་གཞི་དང་རླན་པ་རྣམས་ཚོགས་པ་ལས་མྱུ་གུ་འབྱུང་ངོ༌། །ཚྭ་དང་ཚྭ་ཆུ་འཐུང་མྱོང་བ་དང་སྐྱུར་ཞེས་བརྗོད་པ་ཚོགས་པ་ལས་འགྲམ་ཆུ་ལྡང་ངོ༌༑ ༑མིས་བརྗོད་པའི་སྒྲ་དང་སྒྲ་དྲག་པོ་གཞན་མེད་པ་དང་རི་བྲག་རྣམས་ཚོགས་པ་ལས་བྲག་ཆ་འབྱུང་སྟེ། དེ་དག་ནི་སེམས་ཅན་སྐྱེ་བ་ནི་བྱེད་པ་པོས་མ་བྱས་ཏེ། ལས་དང་ཉོན་མོངས་པའི་རྒྱུ་རྐྱེན་གྱིས་བསྐྱེད་པའི་དཔེའོ། །གཞན་ཡང་བླ་མ་ནི་ཚེ་འདིའི་དཔེའོ། །སློབ་མ་ཚེ་ཕ་རོལ་གྱི་དཔེའོ། །ཁ་ཏོན་ནི་རྣམ་པར་ཤེས་པ་ཉིང་མཚམས་སྦྱོར་བའི་དཔེའོ། །མར་མེ་སྔ་མ་ནི་ཚེ་འདིའི་དཔེའོ། །ཕྱི་མ་ནི་ཕ་རོལ་གྱི་དཔེའོ། །མར་མེ་སྔ་མ་ལས་ཕྱི་མ་བྱུང་བ་ཡང་སྔ་མ་ཡོད་པ་ནི་རྟག་པ་འཕོ་བ་མ་ཡིན་པའི་དཔེའོ། །ཕྱི་མ་དེ་སྔ་མ་ལས་བྱུང་བ་རྒྱུ་མེད་པ་ལས་མ་བྱུང་བའི་དཔེའོ། །མེ་ལོང་ནི་ཚེ་འདི་ཡོད་པའི་སྒོ་ནས་ཕྱི་མ་ཡང་ཡོད་ལ། དངོས་པོའང་མི་འཕོ་ཞིང་ཕ་རོལ་ཡང་ཡོད་ངེས་པའི་དཔེའོ། །རྒྱ་ནི་འདིར་ལས་ཅི་སྤྱད་པ་དང་མཐུན་པར་ཕ་རོལ་དུ་ཡང་སྐྱེ་བ་ལེན་པའི་དཔེའོ། །མེ་ཤེལ་ནི་འགྲོ་བའི་རིས་མི་འདྲ་བ་ནས་མི་འདྲ་བར་སྐྱེ་བའི་དཔེའོ། །ས་བོན་ནི་འགགས་ནས་མེད་པར་མི་འགྱུར་བའི་དཔེའོ། །སྐྱུར་ནི་མྱོང་བའི་ལས་ཀྱིས་སྐྱེ་བ་ལེན་པའི་དཔེའོ། །སྒྲ་ནི་རྒྱུ་རྐྱེན་ཚོགས་ནས་གནོད་པའི་རྐྱེན་གཞན་མེད་ན་སྐྱེ་བ་ལེན་ཏེ། གཅིག་པ་དང་ཐ་དད་མ་ཡིན་པའི་དཔེའོ། །ཀྱེ་རྒྱལ་པོ་ཆེན་པོ་དཔེ་བརྒྱད་པོ་འདི་ཚང་བར་མ་སྨོས་ཏེ་འགའ་ཞིག་བསྟན་ན། དབང་ཕྱུག་དང་འདོད་རྒྱལ་དང༌།གྱི་ན་དང་རྒྱུ་མེད་པར་སྨྲ་བ་དག་གིས་དགེ་སྦྱོང་གཽ་ཏ་མའི་དཔེ་འདི་དག་ཁ་ཏོན་གྱི་དཔེས་ནི་འདིའི་ཕུང་པོ་དང་རྣམ་པར་ཤེས་པ་གཉིས་མ་བྲལ་བར་ཕ་རོལ་དུ་རྣམ་པར་ཤེས་པ་འཕོ་བར་འགྱུར་ཞེས་སྨྲ་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །མར་མེའི་དཔེས་ནི་འདི་དང་ཕ་རོལ་གཉིས་ཀར་ཕུང་པོ་དུས་གཅིག་ཏུ་ཡོད་དོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །མེ་ལོང་གི་དཔེས་ནི་འདྲ་བའི་དཔེ་ཡིན་པས་གྲུམ་པོ་ལས་གྲུམ་པོར་སྐྱེ། དཀར་པོ་ལས་དཀར་པོར་སྐྱེའོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །རྒྱ་ཡི་དཔེས་ལྷ་འཕོས་པ་ལྷར་སྐྱེ་མི་འཕོས་པ་མིར་སྐྱེ་བ་ལ་སོགས་པ་ངེས་པའོ༑ ༑ཟེར་བ་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །མེ་ཤེལ་གྱི་དཔེས་ནི་མི་འདྲ་བའི་དཔེ་ཡིན་པས་དགེ་བས་ངན་སོང་དང་མི་དགེ་བས་མཐོ་རིས་འགྲུབ་བོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །ས་བོན་གྱི་དཔེས་ནི་ཤེས་པ་གཅིག་ལས་མང་པོར་འཕེལ་ལོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །སྐྱུར་གྱི་དཔེས་ནི་མྱོང་བའི་དཔེ་ཡིན་པས་ལྷའི་ལོ་རྒྱུས་ཡོད་པ་དག་དགེ་བའི་བསོད་ནམས་མ་བྱས་ཀྱང་ལྷར་སྐྱེའོ། ངན་སོང་གི་ལོ་རྒྱུས་ཡོད་པ་དག་མི་དགེ་བ་མ་བྱས་ཀྱང་ངན་སོང་དུ་སྐྱེའོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །སྒྲའི་དཔེས་ནི་བྱེད་པ་པོའི་དཔེ་ཡིན་པས་རྒྱུ་རྐྱེན་ལས་མ་བྱུང་ངོ་ཞེས་ཟེར་བ་དག་དགག་པའི་ཕྱིར་དཔེ་ལྷག་མ་རྣམས་བསྟན་ཏོ། །དེའི་ཕྱིར་ན་དཔེ་བརྒྱད་བསྟན་ཏོ། །ཀྱེ་རྒྱལ་པོ་ཆེན་པོ་ཚེ་འདི་ཞིག་སྟེ་ཕ་རོལ་ཏུ་སྐྱེ་བ་མེད་དེ། ཆད་པ་དང་འགག་པ་ཡང་མ་ཡིན་ནོ། །ཚེ་འདི་དངོས་པོ་རྟག་པ་མ་ཉམས་པར་ཕ་རོལ་དུ་འཕོ་བ་མ་ཡིན་ནོ། །ཚེ་འདི་ལ་མ་བརྟེན་པར་ཕ་རོལ་དུ་སྐྱེ་བ་ལེན་པ་ཡང་མ་ཡིན་ནོ། །བདག་གིས་སྐྱེ་བ་འདི་བླང་ངོ་ཞེས་བསམ་པས་ཀྱང་སྐྱེ་བ་མི་ལེན་ཏོ། །བདག་གིས་དབང་ཕྱུག་ཆེན་པོ་ལ་སོགས་པ་ལ་བརྟེན་ཏེ་མཐོ་རིས་སུ་སྐྱེ་བར་བྱའོ་སྙམ་པས་ཀྱང་མ་ཡིན་ནོ། །བདག་མཐོ་རིས་དང་ངན་སོང་གར་འདོད་པར་སྐྱེ་བར་བྱའོ་སྙམ་པས་ཀྱང་མ་ཡིན་ནོ། །ཅི་ཡང་མ་བྱས་ཏེ་རྒྱུ་རྐྱེན་ལ་བརྟེན་མི་དགོས་པར་སྐྱེའོ་སྙམ་པས་ཀྱང་མ་ཡིན་ནོ༑ ༑ཕུང་པོ་འདི་ཞིག་སྟེ་ཤི་ནས་ཅི་ཡང་མེད་དོ་ཞེས་སྨྲ་བ་ཡང་མ་ཡིན་ནོ། །འདིར་ཚེ་འཕོས་྄ནས་ཕ་རོལ་ན་གཤིན་གྱི་ཁམས་སུ་མུ་ཆགས་སུ་མཆིས་པས་འདི་ན་ཅི་སྤྱོད་པ་བྱེད་དེ། སྐྱེ་བ་མི་ལེན་ཞེས་ཟེར་བ་ཡང་མ་ཡིན་ནོ། །ཚེ་འདིའི་རྣམ་པར་ཤེས་པ་མ་འགགས་པར་རྣམ་པར་ཤེས་པས་སྐྱེ་བ་ལེན་ཞེས་ཟེར་བའང་མ་ཡིན་ནོ། །འདི་དང་ཕ་རོལ་གཉིས་ཀར་ཕུང་པོ་དུས་གཅིག་ཡོད་ཅེས་ཟེར་བ་ཡང་མ་ཡིན་ནོ། །གྲུམ་པོ་ལས་གྲུམ་པོར་སྐྱེ་དཀར་པོ་ལས་དཀར་པོར་སྐྱེ་ཞེས་བྱ་བ་ལ་སོགས་པའང་མ་ཡིན་ནོ། །ལྷ་ཚེ་འཕོས་པའང་ལྷར་སྐྱེའོ། །མི་ཚེ་འཕོས་པ་མིར་སྐྱེའོ་ཞེས་ཟེར་བ་ཡང་མ་ཡིན་ནོ། །དགེ་བས་ངན་སོང་དང་མི་དགེ་བ་ལས་མཐོ་རིས་སུ་འགྲུབ་ཅེས་ཟེར་བའང་མ་ཡིན་ནོ། །ཤེས་པ་གཅིག་ལས་མང་པོར་འཕེལ་བ་ཡང་མ་ཡིན་ནོ༑ ༑དགེ་བ་མ་བྱས་ཀྱང་ལྷར་སྐྱེས་པ་དང་མི་དགེ་བ་མ་བྱས་ཀྱང་ངན་སོང་དུ་སྐྱེ་བ་ཡང་མ་ཡིན་ནོ། །སྐྱེ་བ་ནི་བྱེད་པ་པོས་བྱས་པ་ཡང་མ་ཡིན་ནོ། །དེ་དག་ཅིའི་ཕྱིར་མ་ཡིན་ཞེ་ན། ཁ་ཏོན་གྱི་དཔེ་ལ་གང་དག་གིས་རྣམ་པར་ཤེས་པ་འདི་མི་འགག་པར་ཕ་རོལ་དུ་སྐྱེ་བ་ཡིན་ནོ་ཞེས་ཟེར་བའི་སྐྱོན་བསལ་བའི་ཕྱིར་ས་བོན་གྱི་དཔེ་བསྟན་ཏེ། ས་བོན་དེ་མ་རུལ་བར་མྱུ་གུ་སྐྱེ་ན་ནི་བདག་ཏུ་སྨྲ་བ་དག་བདེན་ན་ས་བོན་དེ་རུལ་ནས་སྔ་མ་ལས་གྱུར་ཏེ་མི་འདྲ་བར་གྱུར་པ་ལས་མྱུ་གུ་སྐྱེའོ། །མར་མེའི་དཔེ་ལ་གང་གིས་མར་མེ་གཅིག་ལས་གཅིག་སྤར་ན་གཉི་ག་ཡོད་པས་འདི་དང་ཕ་རོལ་གཉིས་ཀར་ཕུང་པོ་དུས་གཅིག་ཡོད་དོ་ཞེས་ཟེར་བའི་སྐྱོན་བསལ་བའི་ཕྱིར་སྒྲའི་དཔེ་བསྟན་ཏེ་བྲག་ཅ་ནི་མིས་མ་བརྗོད་པར་སྒྲ་མི་གྲག་སྟེ། དུས་གཅིག་ཏུ་མི་འབྱུང་བས་ཕུང་པོ་ཡང་དུས་གཅིག་ཏུུ་མི་འབྱུང་ངོ༌། །མེ་ལོང་དཔེ་ལ་འདྲ་བའི་ཕྱིར་གྲུམ་པོ་ལས་གྲུམ་པོར་སྐྱེ་བ་དག་དགག་པའི་ཕྱིར་མེ་ཤེལ་གྱི་དཔེ་བསྟན་ཏེ་མེ་ཤེལ་ལས་དེ་དང་མི་འདྲ་བའི་མེ་འབྱུང་བའི་ཕྱིར་རོ། །རྒྱའི་དཔེ་ནི་ལྷ་ཚེ་འཕོས་པ་ལྷར་སྐྱེ་མི་ཚེ་འཕོས་པ་མིར་སྐྱེའོ་ཞེས་ཟེར་བ་བསལ་བའི་ཕྱིར་ཁ་ཏོན་གྱི་དཔེ་བསྟན་ཏེ། འདིའི་དཔེ་ནི་བླ་མ་ཡིན་ལ་ཕ་རོལ་གྱི་དཔེ་ནི་སློབ་མ་ཡིན་ཏེ་ཐ་དད་པས་བླ་མ་ཡང་སློབ་མ་མ་ཡིན་སློབ་མ་ཡང་བླ་མ་ཡིན་པའི་ཕྱིར་རོ། །མེ་ཤེལ་གྱི་དཔེ་ལ་མི་འདྲ་བའི་དཔེ་ཡིན་ཏེ། དགེ་བས་ངན་སོང་མི་དགེ་བས་མཐོ་རིས་སོ་ཞེས་ཟེར་བ་བསལ་བའི་ཕྱིར་མར་མེའི་དཔེ་བསྟན་ཏོ། །མར་མེ་ལས་མར་མེ་མི་འདྲ་བ་མི་འབྱུང་གི། མར་མེ་ལས་མར་མེ་འབྱུང་བ་བཞིན་དགེ་བས་མཐོ་རིས་མི་དགེ་བས་ངན་སོང་ནི་རིགས་པའོ། །ས་བོན་གྱིས་དཔེ་ལ་ཤེས་པ་འཕེལ་ཞེས་ཟེར་བ་དགག་པའི་ཕྱིར་རྒྱའི་དཔེ་བསྟན་ཏེ། རྒྱའི་རི་མོ་ཅི་འདྲ་བ་དེ་ལས་འཇིམ་པའི་གོང་བུ་ལ་ཡང་རི་མོ་གཞན་མི་འབྱུང་བའི་ཕྱིར་རོ། །སྐྱུར་གྱི་དཔེ་ལས་གང་དག་གིས་ལྷའི་ལོ་རྒྱུས་མྱོང་བ་དག་དགེ་བ་མ་བྱས་ཀྱང་སྐྱེ་བ་ཐམས་ཅད་དུ་ལྷར་སྐྱེ། ངན་སོང་གི་ལོ་རྒྱུས་མྱོང་བ་དག་མི་དགེ་བ་མ་བྱས་ཀྱང་སྐྱེ་བ་ཐམས་ཅད་དུ་ངན་སོང་དུ་སྐྱེའོ་ཞེས་ཟེར་བ་དག་དགག་པའི་ཕྱིར་མེ་ལོང་གི་དཔེ་བསྟན་ཏེ་མེ་ལོང་ལ་བཞིན་ཅི་འདྲ་བ་སྣང་བ་བཞིན་དུ་དགེ་དང་མི་དགེ་བའི་འབྲས་བུ་འདྲ་བ་བསྣོལ་ནས་མི་འདྲ་བར་སྦྱོར་བ་འགལ་བའི་ཕྱིར་རོ། །སྒྲའི་དཔེ་ལ་ནི་བྱེད་པ་པོས་བྱས་པ་ཡིན་ཏེ།མིས་སྐད་མ་བསྒྲགས་པར་བྲག་ཆ་མི་འབྱུང་བ་བཞིན་དུ་བྱེད་པ་པོས་མ་བྱས་པར་སེམས་ཅན་རྣམས་མི་སྐྱེའོ། །ཞེས་ཟེར་བ་དེ་བསལ་བའི་ཕྱིར་སྐྱུར་གྱི་དཔེ་བསྟན་ཏེ་སྔར་འཐུངས་པ་དང་ཟ་མྱོང་བས་ཕྱིས་བརྗོད་པས་འགྲམ་ཆུ་ལྡང་བ་བཞིན་དུ་ལས་དང་ཉོན་མོངས་པ་སྔར་སྤྱོད་པའི་དབང་གིས་ཕྱིས་སྐྱེ་བ་ལེན་ནོ། །ཀྱེ་རྒྱལ་པོ་ཆེན་པོ་སེམས་ཅན་སྐྱེ་བ་དང་འཇིག་པ་དང༌།འདི་དང་ཕ་རོལ་དུ་འཕོ་བ་དང༌། ཇི་ལྟར་འགྱུར་བ་དག་ནི་དེ་ལྟར་མཁྱེན་པར་མཛོད་ཅིགཅེས་བཀའ་སྩལ་པས་འཁོར་རྣམས་ཡི་རངས་ཏེ་མངོན་པར་བསྟོད་དོ། །དེ་ལྟར་མི་རྟག་ཅིང་འཆི་འཕོ་བའི་ཚེ་ཇི་ལྟ་བུའི་འདུ་ཤེས་བསྐྱེད་པར་བྱ་སྙམ་ན། འཕགས་པ་འདུ་ཤེས་བཅུ་གཅིག་བསྟན་པའི་མདོ་ལས། བཅོམ་ལྡན་འདས་ཀུ་ཤའི་གྲོང་ཁྱེར་ན་གྱད་ཀྱི་ཉེ་འཁོར་ཤིང་སཱ་ལ་ཟུང་གི་ཚལ་དུ་བཞུགས་ཏེ། ཡོངས་སུ་མྱ་ངན་ལས་འདའ་བའི་དུས་ཀྱི་ཚེ་དགེ་སློང་རྣམས་ལ་བཀའ་སྩལ་པ། དགེ་སློང་དག་ནམ་འཆི་བའི་དུས་ཀྱི་ཚེ་དགེ་སློང་གིས་འདུ་ཤེས་བཅུ་གཅིག་མངོན་དུ་བྱའོ། །བཅུ་གཅིག་གང་ཞེ་ན། འདི་ལ་མ་ཆགས་པའི་འདུ་ཤེས་དང༌། སེམས་ཅན་ཐམས་ཅད་ལ་བྱམས་པའི་འདུ་ཤེས་དང༌། འཁོན་དུ་འཛིན་པ་ཐམས་ཅད་ཡོངས་སུ་དོར་བའི་འདུ་ཤེས་དང༌། འཆལ་བའི་ཚུལ་ཁྲིམས་ཐམས་ཅད་བཤགས་པའི་འདུ་ཤེས་དང༌།ཚུལ་ཁྲིམས་ཐམས་ཅད་ཡང་དག་པར་བླང་བའི་འདུ་ཤེས་དང༌། ཉེས་པ་ཆེན་པོ་བྱས་པ་དག་ལ་ཡང་ཡང་བའི་འདུ་ཤེས་དང༌། དགེ་བའི་རྩ་བ་ཆུང་ངུ་དག་ལ་ཆེ་བའི་འདུ་ཤེས་དང༌།འཇིག་རྟེན་ཕ་རོལ་དག་ལ་འཇིགས་པ་མེད་པའི་འདུ་ཤེས་དང༌། འདུས་བྱས་ཐམས་ཅད་མི་རྟག་པའི་འདུ་ཤེས་དང༌། ཆོས་ཐམས་ཅད་ལ་བདག་མེད་པའི་འདུ་ཤེས་དང༌། མྱ་ངན་ལས་འདས་པ་ནི་ཞི་བའོ་སྙམ་པའི་འདུ་ཤེས་མངོན་དུ་བྱའོ། །ཞེས་བཅོམ་ལྡན་འདས་ཀྱིས་ཞལ་ཆེམས་སུ་བཀའ་སྩལ་པ་དང༌། གཞན་ཡང་སངས་རྒྱས་དང༌། ཆོས་དང༌། དགེ་འདུན་དང༌༑ གཏོང་བ་དང༌། ཚུལ་ཁྲིམས་དང༌། ལྷ་རྗེས་སུ་དྲན་པ་སྟེ་རྗེས་དྲན་དྲུག་པོ་དང༌།འཕགས་པ་འདའ་དཀའ་ཡེ་ཤེས་ལས། ཆོས་རྣམས་རང་བཞིན་རྣམ་དག་པས། །དངོས་པོ་མེད་པའི་འདུ་ཤེས་བསྒོམ། །བྱང་ཆུབ་སེམས་དང་རབ་ལྡན་པས། །སྙིང་རྗེ་ཆེན་པོའི་འདུ་ཤེས་བསྒོམ། །རང་བཞིན་མི་དམིགས་འོད་གསལ་བས། །དངོས་པོ་ཅི་ལའང་མ་ཆགས་བསྒོམ༑ ༑སེམས་ནི་ཡེ་ཤེས་འབྱུང་བའི་རྒྱུ། །སངས་རྒྱས་གཞན་དུ་མ་ཚོལ་ཅིག །ཅེས་གསུངས་པའི་བསྒོམ་རིམ་བདག་གི་བླ་མས་མཛད་པའི་ཐུབ་ཆོག་རྒྱབ་ཆོས་ལས་བྱུང་བ་ལྟར་དང༌༑ བདེ་བ་ཅན་ལ་སོགས་པའི་སངས་རྒྱས་ཀྱི་ཞིང་གི་བཀོད་པ་ཡང་དང་ཡང་དུ་བསམ་པ་དང༌༑ དེར་སྐྱེ་བའི་ཕྱིར་བསོད་ནམས་དང་ཡེ་ཤེས་ཀྱི་ཚོགས་བསགས་པ་དང༌། ཐེག་པ་ཆེན་པོ་བླ་ན་མེད་པའི་བྱང་ཆུབ་ཀྱི་སེམས་བསྐྱེད་པ་དང༌། དགེ་བའི་རྩ་བ་རྣམས་དེ་ལྟ་བུའི་ཞིང་ཁམས་རྣམ་པ་དག་པར་སྐྱེ་བ་འཛིན་པའི་རྒྱུར་བསྔོ་བ་སོགས་མདོ་སྡེ་སྣ་ཚོགས་པ་ནས་གསུངས་པ་ལྟར་ཤེས་པར་བྱའོ། །མདོར་ན། དཀོན་མཆོག་བརྩེགས་པ་ལས། ཅི་འདྲ་བ་ཡི་ལས་བྱས་པ། །རྣམ་པ་སྨིན་པའང་དེ་འདྲར་འགྱུར། །བསྐལ་པ་བྱེ་བ་བརྒྱར་ཡང་ནི། །དེ་ནི་ཅུང་ཟད་འགྱུར་བ་མེད། །ཅེས་དང༌། དྲན་པ་ཉེར་བཞག་ལས། དགེ་བ་ཡིས་ནི་བདེ་བ་ཐོབ༑ ༑མི་དགེ་བ་ལས་སྡུག་བསྔལ་འབྱུང༌། །དེ་ལྟར་དགེ་དང་མི་དགེ་བའི། །ལས་ཀྱི་འབྲས་བུ་གསལ་བར་སྟོན། །ཞེས་དང༌། དེས་པས་ཞུས་པའི་མདོ་ལས། ས་བོན་ཚ་བ་རྣམས་ལས་ནི༑ ༑འབྲས་བུ་ཚ་བ་སྐྱེ་བར་འགྱུར། །ས་བོན་མངར་བ་རྣམས་ཀྱིས་ནི། །འབྲས་བུ་མངར་བ་སྐྱེད་པར་འགྱུར། །དཔེ་ཟླར་བྱས་པ་འདི་ཡིས་ནི། །སྡིག་པའི་རྣམ་སྨིན་ཚ་བ་དང༌། །དཀར་པོའི་འབྲས་བུ་མངར་བ་དག །མཁས་པའི་མིས་ནི་ཤེས་པར་འགྱུར། །རྟག་ཏུ་ལུས་དང་ངག་ཡིད་ཀྱིས། །སྡིག་པ་རྣམ་གསུམ་མི་བྱ་ཞིང༌། །གཞན་དག་བྱེད་ཀྱང་མཁས་པ་ཡིས། །རྗེས་སུ་དགའ་བར་མི་བྱའོ། །ལུས་དང་ངག་དང་ཡིད་ཀྱིས་ནི། །དཀར་པོ་རྣམ་གསུམ་རྟག་ཏུ་བྱ། །གང་དང་དགེ་བ་སྤྱོད་བྱེད་པ། །གཞན་དག་ལ་ཡང་ཡི་རང་བྱ། །ཞེས་དང༌། ཆེད་དུ་བརྗོད་པའི་ཚོམ་ལས། སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ཇི་སྲིད་སྡིག་པ་མ་སྨིན་པར། །དེ་སྲིད་བྱིས་པ་མངར་བར་སེམས། །གང་ཚེ་སྡིག་པ་སྨིན་གྱུར་པ། །དེ་ཚེ་དེ་ནི་ཚ་བར་སེམས༑ ༑ཇི་སྲིད་སྡིག་པ་མ་སྨིན་པ། །དེ་སྲིད་སྡིག་པ་རུང་བར་ལྟ། །གང་ཚེ་སྡིག་པ་སྨིན་གྱུར་པ། །དེ་ཚེ་སྡིག་པ་མཐོང་བར་འགྱུར། །ཇི་སྲིད་བཟང་པོར་མ་སྨིན་པ། །དེ་སྲིད་བཟང་པོ་སྡིག་པར་མཐོང༌། གང་ཚེ་བཟང་པོ་སྨིན་གྱུར་པ། །དེ་ཚེ་བཟང་པོ་མཐོང་བར་འགྱུར། །སྡིག་པ་སྡུག་བསྔལ་སོགས་པས་ན། །དེ་ལ་དགའ་བར་མི་བྱའོ། །བརྒྱ་ལ་སྡིག་པ་བྱས་ན་ཡང༌༑ ༑ཡང་དང་ཡང་དུ་དེ་མི་བྱ། །བསོད་ནམས་བདེ་བ་སོགས་པས་ན། །དེ་ཉིད་ལ་ནི་དགའ་བར་བྱ། །གལ་ཏེ་བསོད་ནམས་བྱས་ན་ཡང༌། །དེ་ནི་ཡང་དང་ཡང་དུ་བྱ། །སྡིག་པ་ལ་ནི་མངོན་དགའ་བ། །བསོད་ནམས་དལ་བུས་བྱེད་འགྱུར་བས། །སྡིག་པ་ལས་ནི་སེམས་བཟློག་ཅིང༌༑ ༑བསོད་ནམས་མངོན་པར་སྨྱུར་ཏེ་བྱ། །སྡིག་པ་ཆུང་ངུ་བྱས་པས་ཀྱང༌། །འཇིག་རྟེན་ཕ་རོལ་འཇིགས་ཆེན་དང༌། །ཕུང་ཁྲོལ་ཆེན་པོ་བྱེད་འགྱུར་ཏེ། །ཁོང་པར་སོང་བའི་དུག་བཞིན་ནོ༑ ༑བསོད་ནམས་ཆུང་ངུ་བྱས་པས་ཀྱང༌། །འཇིག་རྟེན་ཕ་རོལ་བདེ་བ་འདྲེན། །དོན་ཆེན་དག་ཀྱང་བྱས་གྱུར་ཏེ། །འབྲུ་རྣམས་ཕུན་སུམ་ཚོགས་པ་བཞིན། །སྡིག་པ་ཆུང་བྱས་བདག་ཉིད་ཀྱི། །ཕྱི་བཞིན་མི་འོང་མ་སེམས་ཤིག །ཆུ་ཡི་ཐིགས་པ་ལྷུང་བ་ཡིས། །བུམ་ཆེན་གང་བ་ཇི་བཞིན་དུ། །ཅུང་ཟད་ཅུང་ཟད་བསགས་པ་ཡིས། །སྡིག་པས་བྱིས་པ་གང་བར་འགྱུར། །དགེ་བ་ཆུང་བྱས་བདག་ཉིད་ཀྱི། །ཕྱི་བཞིན་མི་འོང་མ་སེམས་ཤིག །ཆུ་ཡིས་ཐིགས་པ་ལྷུང་བ་ཡིས། །བུམ་ཆེན་གང་པ་ཇི་བཞིན་དུ། །ཅུང་ཟད་ཅུང་ཟད་བསགས་པ་ཡི། །དགེ་བས་བརྟན་པ་གང་བར་འགྱུར། །ཞེས་དང༌། སྐྱེས་རབས་ལས། བདག་གི་ཕྱིར་དང་གཞན་གྱི་ཕྱིར་དག་ཏུ། །བདེ་བ་འདོད་ན་སྡིག་པ་མི་བྱ་སྟེ། །བྱིས་པ་བདེ་འདོད་གང་ཞིག་སྡིག་བྱེད་ན༑ ༑དེ་ཡི་འབྲས་བུ་སོ་སོར་མྱོང་བར་འགྱུར། །མ་མཐོང་བར་ནི་སྡིག་པ་བགྱིས་པ་དག །དུག་ཟོས་བཞིན་དུ་བདེ་བར་ག་ལ་འགྱུར། །ལྷ་དང་རྣལ་འབྱོར་ཅན་གྱི་མི་དག་གི། །རྣམ་དག་མིག་གིས་མི་མཐོང་མི་སྲིད་དོ། །ཞེས་གསུངས་ཤིང༌། ཁྱད་པར་སྔོན་གྱི་དུས་སུ་སངས་རྒྱས་འོད་སྲུང་གི་བསྟན་པ་ལ་བསླབ་གཞི་བསྲུངས་པ་སོགས་ད་ལྟར་ཤཱཀྱའི་བསྟན་པ་ལ་འབྲས་བུ་ཐོབ་པའི་ཚུལ་སྔར་གྱི་རྟོགས་བརྗོད་རྣམས་ལས་གསུངས་པ་བཞིན། ད་ལྟར་ཤཱཀྱ་ཐུབ་པའི་བསྟན་པ་ལ་སྦྱིན་སོགས་བསོད་ནམས་བསགས་པ་དང༌། དཀོན་མཆོག་ལ་སྐྱབས་སུ་འགྲོ་བ་དང་བསླབ་གཞི་བསྲུངས་པ་རྣམས་མ་འོངས་པ་ན་རྒྱལ་བ་བྱམས་པ་བྱོན་པའི་ཚེ་འཁོར་གྱི་འདུས་པར་གྱུར་ཏེ། རང་སྐལ་དང་འཚམ་པའི་རྣམ་གྲོལ་གྱི་འབྲས་བུ་མངོན་དུ་བྱེད་ནུས་པ་ཡིན་ཏེ༑ བྱམས་པ་ལུང་བསྟན་པའི་མདོ་ལས། གདུགས་དང་རྒྱལ་མཚན་བ་དན་དང༌། །དྲི་དང་ཕྲེང་བ་བྱུག་པ་ཡིས། །ཤཱཀྱ་ཐུབ་པ་མཆོད་བྱས་པས། །ང་ཡི་བསྟན་ལ་ལྷགས་པ་ཡིན། །གུར་གུམ་ཆུ་ཡིས་གཏོར་བ་དང༌། །ཙནྡན་གྱིས་ནི་བྱུག་པ་ཡིས། །ཤཱཀྱ་ཐུབ་ལ་མཆོད་པ་ནི། །ཕུལ་བ་ང་ཡི་བསྟན་ལ་ལྷགས། །རྟག་ཏུ་སངས་རྒྱས་ཆོས་དང་ནི། །དགེ་འདུན་ལ་ཡང་སྐྱབས་སོང་ཞིང༌༑ ༑དགེ་བའི་ལས་ཀྱང་བྱས་པ་ཡིན། །ང་ཡི་བསྟན་ལ་ལྷགས་པ་ཡིན། །ཤཱཀྱ་སེང་གེའི་བསྟན་པ་ལ། །བསླབ་གཞི་ཡང་དག་བླངས་ནས་སུ། །ཇི་ལྟར་གསུངས་བཞིན་བསྒྲུབས་པ་ནི༑ ༑ང་ཡི་བསྟན་ལ་ལྷགས་པ་ཡིན། །དགེ་འདུན་ལ་ཡང་ཆོས་གོས་དང༌། །ཞལ་ཟས་དང་ནི་བཏུང་བ་དང༌། །བསྙུན་གསོས་སྣ་ཚོགས་བྱིན་པ་རྣམས། །ཕུལ་བ་ང་ཡི་བསྟན་ལ་ལྷགས། །ཟླ་ཕྱེད་ཀྱི་ནི་བཅུ་བཞི་དང༌། །བཅོ་ལྔ་དེ་བཞིན་ཚེས་བརྒྱད་དང༌། །ཆོ་འཕྲུལ་གྱི་ནི་ཟླ་ཕྱེད་ལ༑ ༑ཡན་ལག་བརྒྱད་ལ་ལེགས་གནས་པའི། །བསྙེན་གནས་གསོ་སྦྱོང་བྱས་པས་ནི། །ང་ཡི་བསྟན་ལ་ལྷགས་པ་ཡིན། །ཞེས་གསུངས། དེ་ཡང་ཐབས་ལ་མཁས་པས་དགེ་བའི་རྩ་བ་གང་དང་ཅི་བྱེད་པ་ཐམས་ཅད་ཐེག་པ་ཆེན་པོའི་ལམ་དུ་བསྒྱུར་བ་གལ་ཆེ་སྟེ། འཕགས་པ་བརྒྱད་སྟོང་པ་ལས། བཙུན་པ་ཤཱ་རིའི་བུ་དགེ་བའི་རྩ་བ་གང་རུང་གིས་ལྷ་དང་མིའི་ནང་དུ་ཕྱིན་ནས་བླ་ན་མེད་པའི་སངས་རྒྱས་སུ་འགྱུར་བ་ཡོད་དོ། །གང་ཞེ་ན། བླ་ན་མེད་པའི་བྱང་ཆུབ་ཀྱི་སེམས་བསྐྱེད་པ་གཅིག་དང་ལྡན་པའི་དགེ་བ་བཅུ་དང༌། བསམ་གཏན་བཞི་དང༌།གཟུགས་མེད་པའི་སྙོམས་པར་འཇུག་པ་བཞི་དང༌། ཕ་རོལ་དུ་ཕྱིན་པ་དྲུག་སྟེ། བར་མ་དོར་ཟད་ཅིང་མེད་པར་མི་འགྱུར་རོ། །ཞེས་དང༌། བྱམས་པས་ཞུས་པའི་མདོ་ལས། དཔེར་ན་རྒྱ་མཚོ་ཆེན་པོར་ཆུ་གང་ཇི་སྙེད་གཅིག་འབབ་པ་དེ་དག་བསྐལ་པའི་བར་དུ་ཟད་པར་མི་འགྱུར་རོ། །བྱམས་པ་དེ་བཞིན་དུ་བྱང་ཆུབ་ཏུ་སེམས་བསྐྱེད་པས་ཟིན་པའི་དགེ་བ་ཡང་བླ་ན་མེད་པའི་བྱང་ཆུབ་ཏུ་སངས་རྒྱས་ཀྱི་བར་དུ་ཟད་པར་མི་འགྱུར་རོ། །བྱམས་པ་གང་ཡང་འདི་ལྟ་སྟེ། དཔེར་ན་འབྱུང་ཁུངས་བཟང་པོར་གང་ཅི་ཡང་རུང་བའི་ས་བོན་ཐམས་ཅད་རྒྱས་ཤིང་འཕེལ་བ་དེ་བཞིན་དུ་བྱང་ཆུབ་སེམས་ཀྱིས་ཟིན་པའི་དགེ་བའང་རྒྱ་ཆེར་འཕེལ་བར་འགྱུར་རོ། །ཞེས་དང༌། གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ནི། གང་གི་ཚེ་དུད་འགྲོའི་སྐྱེ་གནས་སུ་གྱུར་པ་ལ་ཟན་ཁམ་གཅིག་ཙམ་ཡང་སྦྱིན་པར་བྱེད་ན། དེ་ཡང་ཐམས་ཅད་མཁྱེན་པ་ཉིད་དང་ལྡན་པའི་སེམས་ཀྱིས་སྦྱིན་པར་བྱེད་ཅིང༌། དགེ་བའི་རྩ་བ་དེ་ཡང་སེམས་ཅན་ཐམས་ཅད་སངས་རྒྱས་ཀྱི་ཆོས་ཡོངས་སུ་རྫོགས་པར་བྱ་བར་ཡོངས་སུ་བསྔོ་བའི་ཕྱིར་རོ༑ ༑དེ་རྒྱུ་གཉིས་ཀྱིས་ན་སེམས་ཅན་ཐམས་ཅད་ལ་ཡོངས་སུ་བསྔོ་བར་བྱེད་དེ། དེ་གཉིས་གང་ཞེ་ན། ཐམས་ཅད་མཁྱེན་པ་ཉིད་ཀྱི་སེམས་དང༌། ཡོངས་སུ་བསྔོ་བ་ལ་མཁས་པ་ཉིད་ཀྱིས་ཏེ། རིགས་ཀྱི་བུ་དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ཡིན་ནོ། །རིགས་ཀྱི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ནི། གཞན་གྱིས་དགེ་བའི་རྩ་བ་འདུ་བྱས་པ་ལ་རྗེས་སུ་ཡི་རང་བར་བྱེད་ཅིང༌། རྗེས་སུ་ཡི་རང་ནས་ཀྱང་སེམས་ཅན་ལ་ཡོངས་སུ་བསྔོ་ཞིང་བཏང་སྟེ་ཡོངས་སུ་བསྔོ་བར་བྱེད་དོ༑ ༑དེ་ཐམས་ཅད་མཁྱེན་པ་ཉིད་དུ་བསྔོས་པའི་དགེ་བའི་རྩ་བ་དེས་བྱང་ཆུབ་ཀྱི་སེམས་དང་བྲལ་བའི་སྦྱིན་པ་པོ་དང༌། སྦྱིན་བདག་གང་དག་ཡིན་པ་དེ་དག་ཀྱང་ཟིལ་གྱིས་གནོན་པར་བྱེད་ལ་ལེན་པ་པོ་གང་དག་ཡིན་པ་དེ་དག་ཀྱང་ཟིལ་གྱིས་གནོན་པར་བྱེད་དེ། རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ཡིན་ནོ། །རིགས་ཀྱི་བུ་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ནི། ཕྱོགས་བཅུ་དག་ན་མེ་ཏོག་གི་ཤིང་ལྗོན་པ་དང༌། སྤོས་ཀྱི་ཤིང་ལྗོན་པ་དང༌། མེ་ཏོག་དང༌། མེ་ཏོག་གི་ཕྲེང་བ་དང༌། སྤོས་དང༌། ཕྱེ་མ་དང༌། བྱུག་པ་བདག་གིར་མ་བྱས་ཤིང༌། ཡོངས་སུུ་མ་བཟུང་བ་གང་ཇི་སྙེད་པ་དེ་དག་ཐམས་ཅད་བསམ་པས་ཡོངས་སུ་བཟུང་ཞིང་ཡོངས་སུ་བསྡུས་ནས་སངས་རྒྱས་ཐམས་ཅད་ལ་འབུལ་བར་བྱེད་ཅིང༌། དགེ་བའི་རྩ་བ་དེ་ཡང་སེམས་ཅན་ཐམས་ཅད་ལ་གཏོང་བར་བྱེད་དེ་ཡོངས་སུ་བཏང་ནས་ཀྱང་ཐམས་ཅད་མཁྱེན་པ་ཉིད་དུ་བསྔོ་བར་བྱེད་དོ། །ཕྱོགས་བཅུ་དག་ན་མེ་ཏོག་གི་ཤིང་ལྗོན་པ་དང༌། མེ་ཏོག་དང༌། མེ་ཏོག་གི་ཕྲེང་བ་དང༌། སྤོས་དང༌། ཕྱེ་མ་དང༌། བྱུག་པ་བདག་གི་དང་བཅས་ཤིང་ཡོངས་སུ་བཟུང་བ་དང་བཅས་པ་གང་ཇི་སྙེད་པ་དེ་དག་ཐམས་ཅད་ཀྱི་དྲི་རླུང་གི་བཏབ་པའི་ངང་དེ་དག་ཐམས་ཅད་ཀྱང༌༑ བྱང་ཆུབ་སེམས་དང་ཐབས་ལ་མཁས་པས་སངས་རྒྱས་ཐམས་ཅད་ལ་འབུལ་བར་བྱེད་ཅིང༌། དགེ་བའི་རྩ་བ་དེ་ཡང་བདག་དང་སེམས་ཅན་ཐམས་ཅད་ཀྱིས་ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱ་བའི་ཕྱིར་ཡོངས་སུ་བསྔོ་བར་བྱེད་དོ། །དེ་ཐམས་ཅད་མཁྱེན་པ་ཉིད་དུ་བསྔོས་པའི་དགེ་བའི་རྩ་བ་དེས། ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་དཔག་ཏུ་མེད་པ་ཐོབ་པར་འགྱུར་ཏེ། རིགས་ཀྱི་བུ་དེ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ཐབས་ལ་མཁས་པ་ཡིན་ནོ། །ཞེས་དང༌། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར་བྱ་བ་མང་བ། བྱེད་པ་མང་བ་སྟེ་ཐམས་ཅད་ཀྱིས་ཐམས་ཅད་དུ་སྦྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི་དེ་བས་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ཏུ་འདུན་པ་དང༌། དད་པ་དང༌། དོན་དུ་གཉེར་བའི་སྨོན་པ་གསུམ་འགྲོ་ཡང་རུང༌། འདུག་ཀྱང་རུང༌། ཉལ་ཡང་རུང༌། སད་ཀྱང་རུང༌། ཟ་ཡང་རུང༌༑ བཏུང་ཡང་རུང༌། རྟག་པར་རྒྱུན་དུ་དྲན་པས་ཡིད་ལ་བཟུང་སྟེ་སྒོམས་ཤིགགཞན་གྱི་དགེ་བ་ལ་རྗེས་སུ་ཡི་རང་བར་གྱིས་ཤིགརྗེས་སུ་ཡི་རང་ནས་ཀྱང་སངས་རྒྱས་དང་བྱང་ཆུབ་སེམས་དཔའ་དང༌། ཉན་ཐོས་དང་རང་སངས་རྒྱས་ཐམས་ཅད་ལ་ཕུལ་ཅིགཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིགདེ་ནས་སེམས་ཅན་ཐམས་ཅད་ཀྱིས་སངས་རྒྱས་ཀྱི་ཆོས་ཡོངས་སུ་རྫོགས་པར་འགྱུར་བར་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་བསྔོས་ཤིག རྒྱལ་པོ་ཆེན་པོའི་དེ་ལྟ་ན་རྒྱལ་སྲིད་ཀྱང་བྱེད་ལ། རྒྱལ་པོའི་བྱ་བའང་ཉམས་པར་མི་འགྱུར་ལ་བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། །ཞེས་དང༌༑ བློ་གྲོས་མི་ཟད་པའི་མདོ་ལས། གང་ཇི་ལྟར་དགེ་བའི་སེམས་སྐྱེས་ཤིང་བྱུང་བ་བྱང་ཆུབ་ཀྱི་ཕྱིར་ཡོངས་སུ་བསྔོ་བར་བྱེད་པ་འདི་ནི་བྱང་ཆུབ་སེམས་དཔའི་སྒྲུབ་པ་མི་ཟད་པ་ཡིན་ནོ༑ ༑དེ་ཅིའི་ཕྱིར་ཞེ་ན། བྱང་ཆུབ་ཏུ་ཡོངས་སུ་བསྔོས་པའི་ཕྱིར་ཏེ། བྱང་ཆུབ་ཏུ་བསྔོས་པའི་དགེ་བའི་རྩ་བ་ནི་བྱང་ཆུབ་སྙིང་པོ་ལ་འདུག་གི་བར་དུ་བར་མ་དོར་ཡོངས་སུ་ཟད་པའམ་གཏུག་པར་འགྱུར་བ་གང་ཡང་མེད་དོ། །བཙུན་པ་ཤ་ར་དྭ་ཏིའི་བུ་འདི་ལྟ་སྟེ། དཔེར་ན་ཆུའི་ཐིགས་པ་རྒྱ་མཚོ་ཆེན་པོར་ལྷུང་བ་ནི་བསྐལ་པའི་མེས་མ་བསྲེགས་ཀྱི་བར་དུ་བར་མ་དོར་ཡོངས་སུ་ཟད་པའམ། གཏུག་པར་མི་འགྱུར་རོ། །དེ་བཞིན་དུ་བྱང་ཆུབ་ཏུ་བསྔོས་པའི་དགེ་བའི་རྩ་བ་ཡང་བྱང་ཆུབ་སྙིང་པོ་ལ་འདུག་གི་བར་དུ་བར་མ་དོར་ཡོངས་སུ་ཟད་པའམ་གཏུག་པར་འགྱུར་བ་གང་ཡང་མེད་དོ། །ཞེས་སོགས་རྒྱ་ཆེར་གསུངས་ཏེ། རྒྱས་པར་ཐེག་པ་ཆེན་པོའི་མདོ་སྡེ་རྣམས་ལས་ཤེས་པར་བྱ་ལ། ཅུང་ཟད་ཙམ་ནི་རྟེན་གསུམ་བཞེངས་ཤིང་མཆོད་པའི་ཕན་ཡོན་ལས་འཕྲོས་ཏེ་གཞན་དུ་བཤད་ཟིན་པས་འདིར་མི་སྤྲོ་ལ་དེ་ཡང་མྱུར་དུ་འབད་པས་བརྩོན་དགོས་པའི་རྒྱུ་མཚན་ཡང༌། ཆེད་དུ་བརྗོད་པའི་ཚོམ་ལས། ཀྱེ་མ་འདུ་བྱེད་རྣམས་མི་རྟག །སྐྱེ་ཞིང་འཇིག་པའི་ཆོས་ཅན་ཡིན། །སྐྱེས་ནས་འཇིག་པས་འགྱུར་བ་སྟེ། །དེ་དག་ཉེ་བར་ཞི་བ་བདེ། །དེ་ལྟར་རབ་ཏུ་འབར་བ་ལ། །ཅི་ཞིག་དགར་ཡོད་མཐུར་ཅི་ཡོད། །མུན་པའི་ནང་ཞུགས་གནས་པ་དང༌། །ཅི་ཕྱིར་སྒྲོན་མ་ཚོལ་མི་བྱེད། །རུས་པ་ཐི་བའི་མདོག་འདྲ་བ༑ ༑བོར་པ་གང་ཡིན་འདི་དག་ནི། །ཕྱོགས་དང་ཕྱོགས་སུ་རྣམ་འཐོར་བ། །དེ་མཐོང་འདི་ལ་ཅི་ཞིག་དགའ། །གང་གི་ནུབ་མོ་ཁོ་ན་ནས། །མངལ་དུ་དང་པོར་འཇུག་པའི་མི། །དེ་ནི་སྡོད་མེད་འགྲོ་གྱུར་ཏེ། །སོང་བ་ལས་ཀྱང་ལྡོག་པ་མེད། །སྔ་དྲོ་སྐྱེ་བོ་མང་མཐོང་བ། །ཕྱི་དྲོ་ཁ་ཅིག་མཐོང་མི་འགྱུར། །ཕྱི་དྲོ་སྐྱེ་བོ་མང་མཐོང་དང༌། །སྔ་དྲོ་ཁ་ཅིག་མཐོང་མི་འགྱུར། །སྐྱེས་པ་བུད་མེད་མང་པོ་དང༌། །དར་ལ་བབ་པའང་འཆི་འགྱུར་ན། །དེ་ལ་མི་འདི་གཞོན་ཞེས་ཏེ། །གསོན་པའི་གདེང་དྲོད་ཅི་ཞིག་ཡོད། །ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་ཅིག་བཙས་པའི་སར། །དེ་བཞིན་ཁ་ཅིག་གོག་ཙམ་ན། དེ་བཞིན་ཁ་ཅིག་ཡོངས་རྒྱུག་ནས༑ ༑ལ་ལ་རྒན་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འགྲོ་འགྱུར་ཏེ། །འབྲས་བུ་སྨིན་པ་ལྷུང་བ་བཞིན། །དཔེར་ན་འབྲས་བུ་སྨིན་པ་རྣམས། །ལྷུང་བས་རྟག་ཏུ་འཇིག་པ་ལྟར། །དེ་བཞིན་སྐྱེས་པར་གྱུར་པའི་མི། །རྟག་ཏུ་འཆི་བས་འཇིག་པར་འགྱུར༑ ༑དཔེར་ན་རྫ་མའི་མཁན་པོ་ཡིས། །འཇིམ་པ་ལས་ནི་སྣོད་བྱས་པ། །ཐམས་ཅད་མི་རྟག་འཇིག་པ་ལྟར། །མི་རྣམས་སྲོག་ཀྱང་དེ་བཞིན་ནོ། །དཔེར་ན་ཐགས་ནི་བསྐྱང་པ་ལ། །སྦུན་ནི་གང་དང་གང་བཅུག་པའི། །སྦུན་གྱིས་རྟིང་ལ་གཏུགས་པ་ལྟར། །མི་རྣམས་སྲོག་ཀྱང་དེ་བཞིན་ནོ། །དཔེར་ན་ངེས་པར་གསོད་པ་དག །གོམ་པ་གང་དང་གང་བོར་བ། །གསོད་པའི་དྲུང་དུ་བསྙེན་པ་ལྟར། །མི་རྣམས་སྲོག་ཀྱང་དེ་བཞིན་ནོ། །ཆུ་ཀླུང་དྲག་ཏུ་འབབ་པའི་རྒྱུན༑ ༑ལྡོག་པ་མེད་པ་ཇི་ལྟ་བར། །དེ་བཞིན་མི་ཡི་ཚེ་འགྲོ་བ། །སླར་ནི་ལྡོག་པར་འགྱུར་བ་མེད། །དཀའ་བ་ཉིད་དང་ཐུང་བ་དང༌། །དེ་ཡང་སྡུག་བསྔལ་ལྡན་པ་དང༌། །མྱུར་བ་ཁོ་ནར་འཇིག་འགྱུར་ཏེ། །ཆུ་ལ་དབྱུག་གུས་བྲིས་པ་བཞིན། །དཔེར་ན་ཕྱུགས་རྫི་དབྱུག་ཐོགས་ཀྱིས། །ཕྱུགས་རྣམས་གནས་སུ་ཕྱིན་བྱེད་ལྟར། །དེ་བཞིན་ནད་དང་རྒ་བ་ཡིས། །མི་རྣམས་འཆི་བདག་དྲུང་དུ་སྐྱེལ། །ཆུ་བྲན་གྱི་ནི་ཆུ་ལྟ་བུར། །ཉིན་དང་མཚན་མོ་འདས་པ་ཡིས༑ ༑མི་རྣམས་ཚེ་ཡང་ཟད་གྱུར་ཞིང༌། །སྲོག་ཀྱང་ཉེ་བར་འཇིག་པར་འགྱུར། །མེལ་ཚེ་བྱེད་ལ་མཚན་མོ་རིང༌། །ལམ་གྱིས་དུབ་ལ་རྒྱང་གྲགས་རིང༌། །དམ་ཆོས་རྣམ་པར་མི་ཤེས་པའི༑ ༑བྱིས་པ་རྣམས་ལ་འཁོར་བ་རིང༌། །བདག་ལ་བུ་ཡོད་དེ་བཞིན་དུ། །ནོར་ཡོད་ཅེས་པས་བྱིས་པ་བརླག །ཕྱི་རོལ་ནང་ལ་བདག་མེད་ན། །སུ་ཡི་བུ་ཡིན་ཅི་ཞིག་ནོར། །སྐྱེས་པ་བུད་མེད་རྣམས་ཀྱི་རིགས། །བརྒྱ་དང་སྟོང་ཕྲག་མང་པོ་དང༌། །ལོངས་སྤྱོད་ལེགས་པར་བསྒྲུབས་པ་ཡང༌། །འཆི་བདག་དབང་དུ་འགྲོ་བར་འགྱུར། །བསགས་པ་ཀུན་གྱི་མཐའ་ཟད་ཅིང༌༑ ༑བསླང་བའི་མཐའ་ནི་འགྱེལ་བར་འགྱུར། །ཕྲད་པའི་མཐའ་ནི་འབྲལ་བ་སྟེ། །གསོན་པའི་མཐའ་ནི་འཆི་བ་ཡིན། །གསོན་མཐའ་འཆི་བ་ཡིན་པས་ན། །སེམས་ཅན་ཐམས་ཅད་འཆི་འགྱུར་ཞིང༌། །དགེ་སྡིག་འབྲས་བུ་ཉེར་འགྲོ་བའི། །ཇི་བཞིན་ལས་ཀྱི་རྗེས་སུ་འབྲང༌། །སྡིག་པའི་ལས་ཀྱིས་དམྱལ་བ་དང༌། །བསོད་ནམས་བྱས་པ་བདེ་འགྲོ་སྟེ། །གཞན་དག་གིས་ནི་ལམ་བསྒོམས་པས། །ཟག་མེད་མྱ་ངན་འདས་པར་འགྱུར། །གང་ཡང་སངས་རྒྱས་རང་སངས་རྒྱས། །སངས་རྒྱས་རྣམས་ཀྱི་ཉན་ཐོས་ཀྱང༌། །སྐུ་ལུས་འདི་ནི་སྤོང་མཛད་ན། །སྐྱེ་བོ་ཕལ་པ་སྨོས་ཅི་དགོས། །གང་དུ་གནས་ཀྱང་འཆི་བས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ། །བར་སྣང་ལ་མེད་རྒྱ་མཚོའི་ནང་ན་མེད། །རི་བོ་རྣམས་ཀྱི་གསེབ་ཏུ་ཞུགས་ནའང་མིན། །བྱུང་དང་འབྱུང་བར་འགྱུར་བ་ཇི་སྙེད་པ། །ཀུན་གྱིས་ལུས་འདི་བཏང་ནས་འགྲོ་བ་དང༌། །དེ་ཀུན་འཇིག་པས་མཁས་པས་རྟོགས་ཀྱིས་ཏེ། །ཆོས་ལ་གནས་གྱིས་ཚངས་པར་སྤྱད་པ་སྤྱོད། །རྒ་བ་མཐོང་ཞིང་ནད་ཀྱིས་སྡུག་བསྔལ་དང༌། །སེམས་དང་བྲལ་བའི་ཤི་བ་མཐོང་ནས་ནི། །བརྟན་པས་བཙོན་ར་འདྲ་བའི་ཁྱིམ་སྤངས་ཀྱི། །འཇིག་རྟེན་ཕལ་པས་འདོད་པ་སྤངས་རེ་སྐན། །རྒྱལ་པོའི་ཤིང་རྟ་ཤིན་ཏུ་བཀྲ་བའང་འཇིག །དེ་བཞིན་ལུས་ཀྱང་ཉེ་བར་རྒ་བར་འགྱུར། །དམ་པ་རྣམས་ཀྱི་ཆོས་འདི་དམ་པ་སྟེ། །མི་མཆོག་གཞན་རྟོགས་བྱེད་ཅིང་རྒ་མི་འགྱུར། །རྒ་ན་ཁྱོད་ནི་བླུན་ཞིང་ངན། །ཁྱོད་ནི་མི་རིགས་བྱེད་པ་སྟེ། །ཡིད་དུ་འོང་བའི་གཟུགས་འདི་ཡང༌། །ཁྱོད་ཀྱིས་མངོན་པ་བཅོམ་པར་འགྱུར། །གང་ཞིག་ལོ་ནི་བརྒྱར་འཚོ་བ༑ ༑དེ་ཡང་འཆི་བདག་ཉིད་ཀྱིས་ཁྲིད། །འདི་དག་རྒ་བར་འགྱུར་པའམ། །ཡང་ན་ན་བའམ་འཆི་བས་འཇོམས། །རྟག་ཏུ་ལྡོག་པ་མེད་པར་འགྲོ་འགྱུར་ཞིང༌། །ཉིན་དང་མཚན་དུ་རབ་ཏུ་འཇིག་པ་དང༌། །སྐྱེ་དང་འཆི་བའི་སྡུག་བསྔལ་དང་ལྡན་པ། །ཆུ་ཚན་ནང་དུ་གདུང་བའི་ཉ་དང་འདྲ། །ཚེ་འདི་ཉིན་དང་མཚན་མོ་དང༌། །འགྲོ་བ་དང་ནི་འདུག་པ་ན། །ཆུ་ཀླུང་ཆེན་པོའི་རྒྱུན་བཞིན་དུ། །ཕྱིར་མི་ལྡོག་པར་འགྲོ་བར་འགྱུར། །ཆུ་ཆུང་ནང་གི་ཉ་ལྟ་བུ། །གང་ཞིག་ཉིན་མཚན་འདའ་བ་ཡིས། །ཚེ་འདི་ཤིན་ཏུ་ཐུང་འགྱུར་ན། །དེ་ལ་དགའ་བར་བྱར་ཅི་ཡོད༑ ༑གསོན་མཐའ་འཆི་བ་ཡིན་པའི་ཕྱིར། །ལུས་འདི་ཡོངས་སུ་རྒ་བ་དང༌། །ནད་ཀྱི་ཚང་འདི་མྱུར་འཇིག་ཅིང༌། །རྣག་གི་ཚོགས་ཀྱང་འཇིག་པར་འགྱུར། །ཀྱེ་མ་ལུས་འདི་མི་ཐོགས་པར༑ ༑སྟོང་ཞིང་རྣམ་ཤེས་དང་བྲལ་ནས། །དུར་ཁྲོད་བོར་བའི་མགལ་དུམ་ལྟར། །ས་ཡི་སྟེང་དུ་འགྱེལ་བར་འགྱུར། །རྒྱུན་དུ་ནད་ཀྱིས་མངོན་གདུང་ཞིང༌། །རྟག་ཏུ་མི་གཙང་འཛག་པ་དང༌། །རྒ་དང་འཆི་བས་ཆེར་འགྲིབ་པའི། །ལུས་འདི་དོར་བས་ཅིར་མི་རུང༌། །མྱུར་དུ་འཇིག་ཅིང་ན་བ་དང༌། །རྣག་དང་ལྡན་པའི་ལུས་འདི་ཡིས། །གྲུབ་དང་བདེ་བ་བླ་མེད་པ། །ཞིང་མཆོག་དོན་དུ་གཉེར་བར་གྱིས། །དགུན་ཀ་དང་ནི་དཔྱིད་ཀ་དང༌། །དབྱར་ཀ་འདི་དག་བྱའོ་ཞེས། །བྱིས་པ་རྣམ་པར་སེམས་བྱེད་པ། །བར་ཆད་མཐོང་བར་མ་གྱུར་ཏོ། །བུ་དང་ནོར་ཕྱུག་འབྱོར་པ་ལ། །མི་ཡི་ཡིད་ནི་རྣམ་ཆགས་པ། །འཆི་བདག་གིས་ནི་བླངས་ནས་འགྲོ། །ཉལ་འགྲོ་ཆུ་བོས་བདས་པ་བཞིན། །འཆི་བའི་དུས་ལ་བབ་པ་ན། །བུ་རྣམས་སྐྱབས་སུ་མི་འགྱུར་ཞིང༌། །ཕ་མ་མ་ཡིན་གཉེན་འདུན་མིན། །ཁྱོད་ལ་སྐྱབས་སུ་འགྱུར་བ་མེད། །འདི་ནི་བྱ་བ་བྱས་ཟིན་དོན་འདི་བྱ། །དེ་དག་བྱས་ནས་བདག་གིས་འདི་བྱ་ཞེས། །དེ་ལྟར་མི་ནི་ཡོངས་སུ་ཤོམ་པ་ནི། །རྒ་དང་ནད་བཅས་འཆི་བས་མངོན་དུ་བཅོམ། །དེ་ལྟས་རྟག་ཏུ་ཏིང་འཛིན་ལ་དགའ་མཉམ་པར་ཞོག །བརྩོན་པ་བསྐྱེད་ལ་སྐྱེ་དང་རྒ་བའི་མཐའ་མ་ལྟོས། །བདུད་རྣམས་སྡེ་དང་བཅས་པ་མངོན་པར་ཟིལ་ནོན་ལ། །དགེ་སློང་དག་གོ་སྐྱེ་ཤིའི་ཕ་རོལ་འགྲོ་བར་གྱིས། །ཞེས་གསུངས་པའི་དོན་རྣམས་ཡང་དང་ཡང་དུ་དྲན་པར་བྱ་སྟེ། མི་རྟག་པའི་མདོ་ལས། ནད་མེད་མི་རྟག་ལང་ཚོ་རྟག་མ་ཡིན། །འབྱོར་པ་མི་རྟག་སྲོག་ཀྱང་རྟག་མ་ཡིན། །སྐྱེ་བོ་མི་རྟག་ཉིད་ཀྱིས་ཉེན་གྱུར་ན། །འདོད་པའི་ཡོན་ཏན་དགའ་བ་ཇི་ལྟར་སྐྱེ། །ཞེས་དང༌། དྲན་པ་ཉེར་བཞག་ལས། འཆི་བདག་འཇིགས་པ་དྲན་པ་ནི། །སྐྱོན་ལ་ཇི་ལྟར་ཡིད་རྒྱུག་འགྱུར༑ ༑སྐྱོན་མེད་ལས་ཀྱང་དྲི་མ་རྣམས། །ཐམས་ཅད་རྟག་ཏུ་ཞི་བར་འགྱུར། །ཞེས་གསུངས་པས་འདོད་ཡོན་ལ་ཆགས་པ་སོགས་བག་མེད་པའི་ཉེས་པ་སེལ་ཞིང༌། བླང་དོར་གྱི་གནས་ལ་ཚུལ་བཞིན་ཏུ་ངང་གིས་འཇུག་ཅིང་སྤྲོ་བར་འགྱུར་རོ། །མདོར་ན་འདུ་བྱེད་ཐམས་ཅད་མི་རྟག་པ་དང༌། ཟག་པ་དང་བཅས་པ་ཐམས་ཅད་སྡུག་བསྔལ་བ་དང༌། མྱ་ངན་ལས་འདས་པ་འབའ་ཞིག་ཞི་བ་དང༌། ཆོས་ཐམས་ཅད་སྟོང་ཞིང་བདག་མེད་པར་ཤེས་པ་སྟེ་ལྟ་བ་བཀའ་རྟགས་ཀྱི་ཕྱག་རྒྱ་བཞི་ལས་ནམ་ཡང་མི་འདའ་ཞིང༌། ཚོམ་ལས། ངག་རྣམས་བསྲུང་ཞིང་ཡིད་ནི་ལེགས་བསྡམས་ཏེ། །ལུས་ཀྱིས་མི་དགེ་བ་དག་སྤྱད་མི་བྱ། །ལས་ལམ་གསུམ་པོ་འདི་དག་རྣམ་སྦྱངས་ན། །དྲང་སྲོང་གསུངས་པའི་ལམ་ནི་ཐོབ་པར་འགྱུར། །ཞེས་པ་ལྟར་སྒོ་གསུམ་གྱི་ཉེས་པར་སྤྱོད་པ་དང་བག་མེད་པའི་སྐྱོན་རྣམས་བསྡམས་ནས་རྟག་ཏུ་དགེ་བའི་ལས་ལམ་རྣམས་ལ་བརྩོན་པ་དང༌། སངས་རྒྱས་འདྲ་བའི་སྟོན་པ་མེད། །ཆོས་དང་འདྲ་བའི་སྐྱོབ་པ་མེད། །དགེ་འདུན་འདྲ་བའི་ཞིང་ས་མེད། །དེ་ཕྱིར་གསུམ་ལ་དབུལ་བར་བྱ༑ ༑ཞེས་དང༌། སངས་རྒྱས་ཡོན་ཏན་བསམ་མི་ཁྱབ། །ཆོས་ཀྱི་ཡོན་ཏན་བསམ་མི་ཁྱབ། །དགེ་འདུན་ཡོན་ཏན་བསམ་མི་ཁྱབ། །བསམ་མི་ཁྱབ་ལ་དད་བྱས་ན། །རྣམ་པར་སྨིན་པའང་བསམ་མི་ཁྱབ་ཅེས་གསུངས་པ་ལྟར་སྤྱིར་མཆོག་གསུམ་གྱི་ཡོན་ཏན་གྱི་ཁྱད་པར་རྣམས་ཤེས་པར་བྱ་བ་དང༌། སྒྱུ་མ་མཁན་བཟང་པོས་ཞུས་པ་ལས། བཟང་པོ་རྒྱལ་བ་གཅིག་ལ་མཆོད་བྱེད་ན། །ཕྱོགས་བཅུའི་སངས་རྒྱས་ལ་ནི་མཆོད་འགྱུར་ཏེ། །འདི་ལྟར་དེ་དག་ང་ཡི་ཆོས་དབྱིངས་དང༌། །ཐ་དད་བྱ་བ་ནམ་ཡང་ཡོད་མ་ཡིན། །དེ་དག་ཐམས་ཅད་ཡོན་བཞེས་སྦྱོང་བར་མཛད། །ཀུན་ལ་ཕུལ་བའང་འབྲས་བུ་ཆེན་པོར་འགྱུར། །དེ་ཀུན་ཆོས་ཉིད་དག་ལ་མཉམ་པ་བརྙེས། །སངས་རྒྱས་རྣམས་ལ་ཐ་དད་བྱ་བའང་མེད། །ཅེས་གསུངས་པ་ལྟར་སྐྱབས་གནས་ཐམས་ཅད་ངོ་བོ་གཅིག་པས་གང་ལ་ཕུལ་ཡང་དོན་གཅིག་པར་ཤེས་པ་དང༌། བྱེ་བྲག་ཏུ་འཇམ་དཔལ་རྩ་རྒྱུད་ལས། སྐུ་གཟུགས་རྣམ་པ་མང་པོ་དེར་སྤྲུལ་ནས། །འགྲོ་བ་དགེ་ལ་སྦྱོར་བའི་དོན་མཛད་དོ། །ཞེས་དང༌། སྙན་གྱི་གོང་རྒྱན་ལས། ང་ནི་སྙིགས་མའི་དུས་ཀྱི་ཚེ། །བཟོ་དང་ཡི་གེའི་གཟུགས་སུ་འདུག །ང་ཡིན་སྙམ་དུ་དད་པར་བྱོས། །ཞེས་དང༌། ལྔ་བརྒྱ་ཐ་མར་གྱུར་པ་ན། །ང་ཉིད་ཡི་གེའི་གཟུགས་སུ་སྣང༌། །ང་ཡིན་སྙམ་དུ་ཡིད་བྱོས་ལ། །དེ་ཚེ་ང་ལ་གུས་པ་གྱིས། །ཞེས་དང༌། གཎྜིའི་མདོ་ལས། ཡུམ་ཆེན་མོ་ནི་གཎྜིའི་གཟུགས་ཀྱིས་བཞུགས་སོ། །ཞེས་དང༌། མྱ་ངན་འདས་ཆེན་ལས། མྱ་ངན་མ་བྱེད་ཀུན་དགའ་བོ། །སྨྲེ་སྔགས་མ་འདོན་ཀུན་དགའ་བོ། །ང་ཉིད་སྙིགས་མའི་དུས་ཀྱི་ཚེ། །དགེ་བའི་བཤེས་གཉེན་ཉིད་སྤྲུལ་ནས། །ཁྱོད་ལ་སོགས་པའི་དོན་བྱེད་འགྱུར། །ཞེས་སོགས་གསུངས་པ་ལྟར་སྐུ་གསུང་ཐུགས་ཀྱི་རྟེན་རྣམས་དང་བླ་མ་དགེ་བའི་བཤེས་གཉེན་ཆེན་པོ་རྣམས་སངས་རྒྱས་དངོས་ཀྱི་སྤྲུལ་པར་ཐག་ཆོད་པ་དང༌། ད་ལྟར་ང་ལ་མཆོད་པ་དང༌། །མ་འོངས་སྐུ་གཟུགས་མཆོད་པ་གཉིས། །བསོད་ནམས་མཉམ་ཞིང་རྣམ་སྨིན་མཉམ། །འདི་གཉིས་ཐ་དད་ཅུང་ཟད་མེད༑ ༑ཅེས་གསུངས་པས་སངས་རྒྱས་དངོས་སུ་བཞུགས་པ་དང་སྐུ་གཟུགས་སོགས་ལ་མཆོད་པ་གཉིས་བསོད་ནམས་མཉམ་པ་དང༌། ཏིང་འཛིན་རྒྱལ་པོ་ལས། འཆག་དང་འདུག་དང་འགྲེང་དང་ཉལ་བ་དང༌། །མི་གང་ཐུབ་པའི་ཟླ་བ་དྲན་བྱེད་པ། །དེ་ཡི་མདུན་དུ་རྟག་ཏུ་སྟོན་པ་བཞུགས། །དེ་ནི་རྒྱ་ཆེན་མྱ་ངན་འདའ་བར་འགྱུར། །ཞེས་དང༌། འཇམ་དཔལ་གྱི་ཞིང་བཀོད་པ་ལས། ཆོས་རྣམས་ཐམས་ཅད་རྐྱེན་ཡིན་ཏེ། །འདུན་པའི་རྩེ་ལ་རབ་ཏུ་གནས། །ཞེས་གསུངས་པས། རང་གི་སེམས་དག་ན་རྟེན་སོགས་དངོས་སུ་མི་བཞུགས་ཀྱང་བྱིན་རླབས་འཇུག་པ་ལ་ཁྱད་མེད་པ་དང༌། སྨོན་ལམ་རྣམ་པར་དག་པའི་མདོ་ལས། ངས་སྔོན་སེམས་ཅན་ཞིང་དང་ནི། །ཐུབ་པའི་ཞིང་ལ་བརྟེན་ནས་ནི། །སངས་རྒྱས་ཆོས་རྣམས་མཐའ་ཡས་པ། །ལོ་ཏོག་ཕུན་སུམ་ཚོགས་པར་འཐོབ། །ཅེས་གསུངས་པ་ལྟར་རང་གི་བསོད་ནམས་ཀྱི་ཚོགས་སོག་པ་ལ་སངས་རྒྱས་དང་སེམས་ཅན་ཞིང་མཉམ་པར་ཤེས་པ་དང༌། ཏིང་འཛིན་རྒྱལ་པོ་ལས༑ བྱེ་བ་ཁྲག་ཁྲིག་གཏམས་པའི་ཞིང་དག་ན། །མཆོད་པ་རྣམ་མང་དཔག་མེད་ཅི་ཡོད་པ༑ ༑སྐྱེས་མཆོག་རྣམས་ལ་ཉིན་རེ་རྟག་མཆོད་པས། །བྱམས་པའི་སེམས་ལ་གྲངས་དང་ཆར་མི་ཕོད། །ཅེས་དང༌། བ་ཚྭའི་ཆུ་ཀླུང་གི་མདོ་ལས། གང་ཞིག་སེམས་ཅན་རྣམས་ལ་སྙིང་རྗེ་ལྡན་པས་རབ་འཇུག་ན། །དེས་ནི་ང་ལ་མཆོད་ཅིང་བསྟན་པ་གཅེས་པར་རབ་ཏུ་བཟུང༌། །ཞེས་གསུངས་པས། སེམས་ཅན་རྣམས་ལ་བྱམས་པ་དང་སྙིང་རྗེས་ཕན་འདོགས་པར་ཞུགས་ན་དཀོན་མཆོག་མཆོད་པའི་མཆོག་ཏུ་འགྱུར་བ་དང༌། ཡང་དེ་ཉིད་ལས། འཚེ་བའི་བདག་ཉིད་ཅན་དང་གཞན་ལ་གནོད་པ་འབྱུང་བ་ཡི། །མཆོད་པ་ལེགས་པར་སྦྱར་བ་ཡིན་ཡང་མཆོད་པར་འགྱུར་བ་མིན། །ང་དང་སེམས་ཅན་དག་ནི་བདེ་དང་སྡུག་བསྔལ་མཚུངས་འདོད་པས། །གང་ཞིག་སེམས་ཅན་གནོད་བྱེད་དེ་ནི་ང་ལ་ཇི་ལྟར་མོས། །ཞེས་གསུངས་པས་སེམས་ཅན་ལ་གནོད་པ་བྱས་པའི་མཆོད་སྦྱིན་སོགས་ནི་རྒྱལ་བ་མཉེས་པའི་ཐབས་མ་ཡིན་པ་དང༌། བློ་གྲོས་རྒྱ་མཚོས་ཞུས་པའི་མདོ་ལས། རྫོགས་པའི་བྱང་ཆུབ་སེམས་དང་ཆོས་འཛིན་དང༌། །ཆོས་སྒྲུབ་པ་དང་སྲོག་ཆགས་སྙིང་བརྩེ་བ། །ཆོས་བཞི་འདི་དག་ཡོན་ཏན་མཐའ་ཡས་ཏེ། །འདི་དག་མཐའ་ནི་རྒྱལ་བས་མི་གསུང་ངོ༌། །ཞེས་པས་དམ་པའི་ཆོས་འཛིན་པ་དང་སེམས་ཅན་གྱི་སྲོག་བསྐྱབ་པ་སོགས་ཀྱི་ཕན་ཡོན་ཚད་མེད་པར་རྟོགས་པ་དང༌། ཟུང་གི་མདོ་ལས། གང་དག་ང་ཡི་བསྟན་པ་ལ། །སྦྱིན་པ་སྐྲ་ཙམ་སྦྱིན་པ་ནི། །བསྐལ་པ་སྟོང་ཕྲག་བརྒྱད་ཅུ་རུ། །ལོངས་སྤྱོད་ཆེ་ཞིང་ནོར་ཡང་མང༌། །ཞེས་སོགས་ཀྱིས་སྦྱིན་པ་དང༌། ཏིང་འཛིན་རྒྱལ་པོ་ལས།བསྐལ་པ་བྱེ་བ་གང་གཱའི་བྱེ་སྙེད་དུ། །དད་པའི་སེམས་ཀྱིས་ཟས་དང་སྐོམ་རྣམས་དང༌། །གདུགས་དང་བ་དན་མར་མེའི་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། གང་ཞིག་དམ་ཆོས་རབ་ཏུ་འཇིག་པ་དང༌། །བདེ་གཤེགས་བསྟན་པ་འགགས་པར་གྱུར་པའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །དེ་ནི་དེ་ལས་བསོད་ནམས་ཁྱད་པར་འཕགས། །ཞེས་སོགས་ཀྱིས་ཚུལ་ཁྲིམས་དང༌། རྟོགས་པ་རྒྱས་པའི་མདོ་ལས། ཐང་ཅིག་བསམ་གཏན་ཐུན་ཞུགས་ན། །ཁམས་གསུམ་གང་བའི་མི་རྣམས་ལ། །སྲོག་སྦྱིན་པས་ནི་འདི་དོན་ཆེ། །ཞེས་བསྒོམ་པ་ལས་བྱུང་བ་སྟེ་བསོད་ནམས་བྱ་བའི་དངོས་པོ་གསུམ་གྱི་ཕན་ཡོན་གྱི་ཁྱད་པར་དང༌༑ གཎྜིའི་མདོ་ལས། དམ་ཆོས་བཤད་པའི་དུས་བསྟན་ཕྱིར། །རྔའམ་གཎྜི་བརྡུང་བའི་སྒྲ༑ ༑ཐོས་པས་བྱང་ཆུབ་ཐོབ་འགྱུར་ན། །ཉན་ཕྱིར་ལྷགས་པར་སྨོས་ཅི་དགོས། །ཞེས་སོགས་དམ་ཆོས་ཐོས་པའི་ཕན་ཡོན་དང༌། བྱམས་པ་སེང་གེ་སྒྲའི་མདོ་ལས། གང་གིས་གང་གཱའི་བྱེ་སྙེད་སངས་རྒྱས་ཞིང༌། །རིན་ཆེན་བདུན་གྱིས་ཡོངས་སུ་བཀང་བྱས་ནས། །རབ་དགའི་སེམས་ཀྱིས་རྒྱལ་ལ་ཕུལ་བ་དང༌། །གང་གིས་སེམས་ཅན་གཅིག་ལ་ཚིགས་བཅད་བྱིན། །རིན་ཆེན་སྦྱིན་པ་ཤིན་ཏུ་རྒྱ་ཆེ་དེས། །ཚིགས་བཅད་སྦྱིན་པ་སྙིང་རྗེས་བསྒྲུབས་དེ་ལ། །ཆར་ཡང་མི་ཕོད་གྲངས་སུའང་མ་ཡིན་ན། །གཉིས་དང་གསུམ་ལ་བསམ་དུ་ག་ལ་ཡོད། །ཅེས་སོགས་དམ་ཆོས་བཤད་པའི་ཕན་ཡོན་དང༌། དེ་ཁོ་ན་ཉིད་བསྟན་པའི་མདོ་ལས། ཤཱ་རིའི་བུ༑ གང་གིས་བསྐལ་པ་གཅིག་གི་བར་དུ་ཉན་པ་བས། གང་གིས་སེ་གོལ་གཏོག་པ་ཙམ་གཅིག་ཏུ་དེ་ཁོ་ན་ཉིད་ཀྱི་ཏིང་ངེ་འཛིན་བསྒོམས་ན་བསོད་ནམས་མང་དུ་འཕེལ་ལོ། །ཤཱ་རིའི་བུ་དེ་ལྟ་བས་ན་དེ་ཁོ་ན་ཉིད་ཀྱི་ཏིང་ངེ་འཛིན་འདི་གཞན་ལ་ནན་གྱིས་གདམས་པར་བྱའོ། །ཞེས་སོགས་ཚུལ་བཞིན་དུ་བསྒོམ་སྒྲུབ་བགྱིས་པའི་ཕན་ཡོན་དང༌། དེ་བཞིན་གཤེགས་པའི་གསང་བ་བསྟན་པ་ལས། དམ་ཆོས་འཛིན་པའི་བསོད་ནམས་ནི། །སངས་རྒྱས་ཀུན་གྱིས་ནན་ཏན་དུ། །བསྐལ་པ་བྱེ་བར་བརྗོད་མཛད་ཀྱང༌། །མཐར་མི་ཕྱིན་པས་འགྱུར་བ་ལགས། །ཞེས་སོགས་བསྟན་པ་དམ་པའི་ཆོས་འཛིན་ཞིང་བསྲུངས་པའི་ཕན་ཡོན་དང༌། དད་པའི་སྟོབས་བསྐྱེད་པ་ལས། རྒྱལ་བ་ཡི་ནི་རྟེན་གསུམ་ལ། །དད་པས་ཐལ་མོ་སྦྱར་ན་ཡང༌། །ངན་འགྲོ་ལོག་པར་མི་ལྟུང་ཞིང༌། །ལྷ་དང་མི་ཡི་དཔལ་ཐོབ་ནས། །རྫོགས་པའི་སངས་རྒྱས་ཐོབ་པར་འགྱུར༑ ༑ཞེས་དང༌། མདོ་སྡེ་སྐལ་བ་བཟང་པོ་ལས། ནམ་མཁའ་དག་ནི་ཚད་དག་བཟུང་བ་དང༌། །རྒྱ་མཚོ་ཆེན་པོ་མཐར་གྱིས་བགྲང་ནུས་ཀྱིས། །སངས་རྒྱས་དག་ལ་དད་པའི་ཤས་ཙམ་གྱིས། །བསོད་ནམས་ཚད་བཟུང་བར་ནི་ནུས་པར་དཀའ། །ཇི་སྲིད་མྱ་ངན་འདས་བདེ་མ་རེག་བར། །དེ་སྲིད་མི་ཁོམ་སྡུག་བསྔལ་མྱོང་མི་འགྱུར། །དེ་བས་རྒྱལ་བ་བསོད་ནམས་ཞིང་ཐོབ་ནས། །བག་ཡོད་མིས་ནི་བཀུར་སྟིས་མཆོད་པར་གྱིས། །ཞེས་སོགས་དཀོན་མཆོག་རྟེན་ལ་སྲི་ཞུ་བགྱིས་པའི་ཕན་ཡོན་གྱི་ཁྱད་པར་དང༌། སྙིང་རྗེ་པདྨ་དཀར་པོ་ལས། ཕྱི་མའི་དུས་དམ་པའི་ཆོས་ཟད་པར་འགྱུར་བ་ན་གང་དག་ངའི་བསྟན་པ་ལ་རབ་ཏུ་བྱུང་ནས་བུའི་ལག་པ་ནས་བཟུང་སྟེ་ཆང་སྐྱོགས་གང་གི་ཕྱིར་ཆང་མའི་ཁྱིམ་ནས་ཆང་མའི་ཁྱིམ་དུ་འཁྱམས་ལ་ངའི་ཆོས་ཀྱི་རྗེས་སུ་སློབ་པ་དེ་དག་ཀྱང་བསྐལ་པ་བཟང་པོ་འདི་ལ་ཡོངས་སུ་མྱ་ངན་ལས་འདའ་བར་འགྱུར་རོ། །ཞེས་སོགས་སངས་རྒྱས་བཅོམ་ལྡན་འདས་ཀྱི་སྔོན་གྱི་ཐུགས་བསྐྱེད་ཀྱི་ཚུལ་ལ་རྒྱུ་མཚན་ཤེས་ནས་དད་པ་བསྐྱེད་པ་དང༌། དྲན་པ་ཉེར་བཞག་ལས། མེ་ནི་གྲང་བར་འགྱུར་ཡང་སྲིད། །རླུང་ནི་ཞགས་པས་ཟིན་ཡང་སྲིད། །ཉི་ཟླ་ཐང་ལ་ལྷུང་ཡང་སྲིད། །ལས་ཀྱི་འབྲས་བུ་བསླུ་མི་སྲིད། །ཅེས་དང༌། ཏིང་འཛིན་རྒྱལ་པོ་ལས། ཟླ་བ་སྐར་མ་བཅས་པ་གནས་ལྷུང་ཞིང༌། །རི་དང་གྲོང་དུ་བཅས་པའི་ས་ཞིག་ལ། །ནམ་མཁའི་ཁམས་ནི་རྣམ་པར་གཞན་གྱུར་ཀྱང༌། །ཁྱོད་ཀྱིས་མི་བདེན་པ་ཡིས་ཚིག་མི་གསུང༌། །ཞེས་སོགས་གསུངས་པ་ལྟར་ལས་འབྲས་བསླུ་མེད་ཀྱི་ཚུལ་ལ་ཡིད་ཆེས་ཀྱི་ངེས་པས་འཇུག་ལྡོག་གི་ལག་ལེན་ལ་བརྩོན་པ་དང༌། ཤེར་ཕྱིན་སྡུད་པ་ལས། སྲིད་པ་གསུམ་ན་སེམས་ཅན་ཇི་སྙེད་མ་ལུས་པ། །ཡོངས་སུ་བརྟག་པ་བཟུང་སྟེ་དེ་དག་ཐམས་ཅད་ཀྱིས། །འཇིག་རྟེན་མཁྱེན་པ་སངས་རྒྱས་དགྲ་བཅོམ་རང་རྒྱལ་ལ། །བསྐལ་པ་མཐའ་ཡས་སྦྱིན་བྱེད་ཉན་ཐོས་ལེགས་ཚོལ་ན༑ ༑བྱང་ཆུབ་སེམས་དཔའ་མཁས་པ་ཐབས་མཁས་གང་ཞིག་གིས། །དེ་དག་བསོད་ནམས་བྱས་པའི་དངོས་ལ་ཡི་རང་ནས། །སེམས་ཅན་དོན་དུ་བྱང་ཆུབ་མཆོག་རབ་ཡོངས་བསྔོ་ན། །ཡོངས་སུ་བསྔོ་བས་འགྲོ་བ་ཐམས་ཅད་ཟིལ་གྱིས་གནོན། །ཞེས་དང༌། བློ་གྲོས་རྒྱ་མཚོས་ཞུས་པ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང༌། །རྒྱ་མཚོ་མ་ཟད་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌། །བྱང་ཆུབ་མ་ཟད་བར་དུ་དེ་མི་འཛད། །ཅེས་གསུངས་པ་སོགས་ཀྱིས་མཚོན་མོས་བསྔོ་ཡི་རང་སོགས་ཐབས་མཁས་ཀྱི་སྒོ་རྣམས་ཉམས་འོག་ཏུ་ཆུད་པར་བྱས་ཏེ་དལ་འབྱོར་ལ་སྙིང་པོ་ལེན་པར་བྱ་བ་ནི་ཅིས་ཀྱང་གལ་ཆེ་སྟེ། ཡུམ་བར་མ་ལས། རབ་འབྱོར་བྱང་ཆུབ་སེམས་དཔའ་གང་དག་བདག་ཀྱང་དགེ་བ་ལ་སྤྱོད་ཅིང༌། གཞན་ཡང་དེ་ལ་བསྐུལ་བ་ནི་དལ་འབྱོར་སྙིང་པོར་བྱེད་པ་སྟེ། སངས་རྒྱས་ཐམས་ཅད་ཀྱིས་བསྔགས་སོ། །བསྟོད་དོ་བཀུར་རོ་ཞེས་དང༌། ཡུལ་འཁོར་སྐྱོང་གིས་ཞུས་པའི་མདོ་ལས།སངས་རྒྱས་འཇིག་རྟེན་སྐྱོང་བ་དྲང་སྲོང་ཆེ། །བསྐལ་པ་བྱེ་བར་བརྒྱལ་ལ་འབྱུང་བར་འགྱུར། །ད་ལྟར་དལ་བ་དམ་པ་རྙེད་པ་ལ། །གལ་ཏེ་ཐར་འདོད་བག་མེད་སྤོང་བར་གྱིས། །ཞེས་སངས་རྒྱས་བཅོམ་ལྡན་འདས་ཉིད་ཀྱིས་རྗེས་སུ་འདོམས་པར་མཛད་པ་ཡིན་ནོ། །སླར་སྨྲས་པ༑ གང་གིས་བསྐལ་པ་བྱེ་སྟོང་བསམ་མི་ཁྱབ་པ་རུ། །ཟླ་བ་རྒྱས་པ་ལྟ་བུའི་དབུ་ཡང་ཡོངས་བཏང་ཞིང༌། །དཔག་མེད་འགྲོ་ལ་ཕན་པ་རྒྱ་ཆེན་མཛད་པ་ཡིས། །རྩོད་པའི་དུས་འདིར་ཡང་དག་སངས་རྒྱས་ཤཱཀྱའི་སྲས། །མཁྱེན་བཟང་ཁྱེད་ཀྱི་ཐུགས་སུ་ལེགས་པར་ཆུད་གྱུར་པའི། །ཐོག་མཐའ་བར་དགེ་ངག་ཚིག་དྲི་མེད་ཆོས་མཆོག་དབྱངས། །ས་གསུམ་ཉེས་པའི་དྲི་མ་འཁྲུད་བྱེད་མཐོ་རིས་ཀླུང༌། །ཆེན་པོ་རྣམས་ཀྱི་རལ་པའི་རྩེ་ན་གནས་པ་ཡིན། །སྟོབས་བཅུའི་སྟོབས་ནི་བདུད་དང་མུ་སྟེགས་ཚོགས་ཀྱིས་མིན། །མི་འཇིགས་བཞི་ཡིས་སེང་གེའི་སྒྲ་ནི་ཡོངས་ལ་བསྒྲགས༑ ༑མ་འདྲེས་ཡོན་ཏན་མཁའ་བཞིན་མཚུངས་པ་མེད་པ་ཡི། །ཕན་དགོངས་ཁྱོད་ཀྱི་གསུངས་ནི་ཚད་མར་གྱུར་པ་ལགས། །སྐྱོབ་པ་མཚུངས་མེད་དེ་ཡིས་གྲངས་མེད་བསྐལ་པ་རུ༑ ༑ཤིན་ཏུ་བརྣག་དཀའི་བརྩོན་པ་བརྒྱ་ཕྲག་ཁུར་བཞེས་ཤིང༌། །དཔག་མེད་བསོད་ནམས་ཟོང་གིས་ཉེ་བར་ཁུག་གྱུར་པའི། །ཆོས་མཆོག་བདུད་རྩིའི་སྙིང་པོ་འགྲོ་ལ་བརྩེ་བས་སྩལ། །འདི་ནི་བླང་དོར་སྣང་བ་སྦྱིན་ལ་ཉིན་མོར་བྱེད། །ངན་འགྲོ་སྲིད་པའི་འཁྲི་ཤིང་གཅོད་ལ་རྡོ་རྗེའི་མཚོན། །ཉེས་པའི་མེ་ཚོགས་གཞིལ་ལ་བསིལ་བའི་ཆར་རྒྱུན་ཏེ། །མཐོ་རིས་ཐར་པར་བགྲོད་པའི་སྒོ་འཕར་བཟང་པོའང་ཡིན། །འཇིག་རྟེན་རྨོངས་པས་བསླད་རྣམས་མེད་པར་སྨྲ་བ་དང༌། །ཁ་ཅིག་རྒྱུ་མིན་པའང་རྒྱུ་རུ་འདོད་པ་ཡི། །ངོ་ཚ་མེད་རྣམས་མུན་པའི་ཀློང་དུ་ཅ་ཅོ་སྒྲོགས། །བཅོམ་ལྡན་ཉག་གཅིག་རྟེན་འབྱུང་ཟབ་མོ་ཐུགས་སུ་ཆུད། །ཆོས་རྣམས་ཐམས་ཅད་རྒྱུ་མེད་འགའ་ཡང་ཡོད་མིན་ཞིང༌། །དེ་ཡང་རྟག་མིན་ཆད་མིན་གཉིས་དང་གཉིས་མེད་མིན། །རྟེན་ཅིང་འབྲེལ་འབྱུང་ཚུལ་འདི་གང་གིས་ལེགས་རྟོགས་པ། །དེ་དག་སྲིད་ཞིའི་ཕུན་ཚོགས་ཀུན་གྱི་བླ་ན་འགྲོ། །གང་དག་ལས་དང་ལས་ཀྱི་འབྲས་བུ་མི་བསླུ་བར། །ལེགས་པར་ཤེས་པའི་ཡང་དག་ལྟ་བའི་མིག་ལྡན་པ། །དེ་ནི་སྨད་པར་བྱ་བའི་ལམ་ལ་འཇུག་མིན་པས༑ ༑རྣམ་སྨིན་ངན་འགྲོའི་སྲིད་པར་ཇི་ལྟར་འཆིང་བར་འགྱུར། །འདི་ན་སྟོན་དུས་འབྲུ་བཟང་སྡུད་དམ་མི་སྡུད་ཅེས། །ཐེ་ཚོམ་དང་བཅས་ཞིང་པ་རྣམས་ནི་ལས་བྱེད་ན། །རྣམ་སྨིན་བདེ་ལ་ཞིམ་པ་གཅིག་ཏུ་སྤྱོད་ངེས་པའི། །དེ་རྒྱུ་བསོད་ནམས་གསོག་ལ་ཅི་ཡི་ཕྱིར་མི་བརྩོན༑ ༑གང་དང་འབྲེལ་ན་གཏན་གྱི་བདེ་བ་སྦྱིན་བཟོད་པའི། །ཡིད་བཞིན་ནོར་བུ་བྱེ་བ་འབུམ་གྱིས་མི་མཚོན་པ། །རིན་ཆེན་རྣམ་གསུམ་སྲིད་ཞིའི་མཆོད་སྡོང་མཚུངས་མེད་ནི། །ལྷར་བཅས་སྐྱེ་དགུའི་བསོད་ནམས་ཞིང་དུ་ལྷམ་མེར་སྣང༌། །གང་ལ་ཅུང་ཟད་ཙམ་ཡང་དད་པའི་སེམས་གཡོ་དང༌། །ཐལ་མོ་ཡ་གཅིག་སྦྱར་དང་མེ་ཏོག་གཅིག་ཙམ་གཏོར། །དེ་དག་སྲིད་པའི་བདེ་མང་བརྒྱ་ཕྲག་མྱོང་གྱུར་ཅིང༌། །མཐར་ཐུག་རྣམ་གྲོལ་འགྱུར་ཞེས་བདེན་པར་སྨྲ་བས་གསུངས། །དེས་ན་སྦྱིན་དང་ཚུལ་ཁྲིམས་ཡང་དག་བསྒོམ་པ་ཡི། །བསོད་ནམས་བྱ་བའི་དངོས་ལ་ཇི་བཞིན་བརྩོན་པ་ཡི། །རྣམ་སྨིན་འབྲས་བུ་མཁའ་འདྲ་ཚད་བཟུང་མི་ནུས་ཏེ། །ཐབས་ལ་མཁས་པས་བྱང་ཆུབ་བར་དུ་འཛད་མི་འགྱུར། །གང་ཡང་སངས་རྒྱས་ཞིང་དང་སེམས་ཅན་ཞིང་ཞེས་སུ། །བསོད་ནམས་བྱ་བའི་ཡུལ་དུ་མཉམ་པར་ལེགས་གསུངས་ཤིང༌། །དེ་ལ་བརྟེན་ནས་ལྷ་མའི་མཆོད་འོས་མཆོག་གྱུར་པ། །མང་ཞིག་སྲིད་ཞིའི་ཕ་རོལ་གཤེགས་ལ་སུ་མི་རངས། །མགོན་པོ་མཆོག་དེ་གང་ལས་གཤེགས་པའི་ལམ་དེར་ནི། །སློབ་མའི་ཚོགས་བཅས་སྐྱེ་བོ་མཐའ་དག་ཁྲིད་པར་མཛད། །གདུལ་བྱའི་དབང་གིས་ཐབས་ཚུལ་དཔག་ཏུ་མེད་མོད་ཀྱི། །ཀུན་གྱི་རྩ་བ་ལས་འབྲས་ཚུལ་འདི་ཐུབ་གསུང་མཛོད། །ཟབ་དང་རྒྱ་ཆེའི་ཆོས་མཆོག་ནོར་བུའི་སྒྲོམ་སྙེད་ནི། །བློ་ཆེན་བློ་ཡིས་ལེགས་པར་འབྱེད་ཀྱིས་ཕལ་གྱིས་མིན། །དེ་སླད་ཀུན་ལ་འཚམ་ཞིང་ཀུན་ཏུ་ཕན་སྦྱིན་པ། །ངོ་མཚར་གཏམ་གྱི་སྦྱོར་བ་འདི་ནི་སྤྱི་ནོར་ཡིན། །ཐོག་མར་ཐོས་པས་སེམས་ལ་དང་བ་སྐྱེ་འགྱུར་ཞིང༌། །བར་དུ་བསམ་པས་དོན་གཉེར་འདུན་པའང་བསྐྱེད་པར་བྱེད། །ཐ་མར་ཡིད་ཆེས་མི་ལྡོག་དད་པ་མཆོག་སྦྱིན་པས། །མཁས་པ་དེ་ལ་བདུད་རྣམས་ཀྱིས་ཀྱང་ཚུགས་མི་འགྱུར། །འདི་ནི་ཡང་དག་ལྟ་བར་འདྲེན་པའི་ཤིང་རྟ་བཟང༌། །ངན་འགྲོ་ལོག་པར་ལྟུང་ལས་སྲུང་བྱེད་སྒོ་གཏན་མཆོག །ཡང་དག་ཐར་པར་བགྲོད་པའི་ཐེམ་སྐས་བཟང་པོ་སྟེ། །སྟོན་པས་ལེགས་གསུངས་སྙིང་པོ་བསྡུས་པའི་མཛོད་ཀྱང་ཡིན། །བདག་ནི་འཆིང་བ་བརྒྱ་ཡིས་ཀུན་ནས་དཀྲིས་མོད་ཀྱི། །བརྗོད་པའི་ངག་འདི་ཐུབ་གསུང་གཞུང་ལས་ལེགས་པར་བཏུས། །དེ་སླད་ཚེར་མའི་ཤིང་ལས་སྦྲང་རྩི་ལེན་པ་བཞིན། །བློ་དང་ལྡན་པ་རྣམས་ཀྱི་ནམ་ཡང་འདོར་བྱ་མིན། །སྔོན་རབས་སྐུ་ཚེ་དུ་མར་ལེགས་པར་སྤྱོད་པ་ལ། །ཡང་ཡང་གོམས་པར་བྱས་ཤིང་སྨོན་པའི་འབྲས་བུ་ནི། །ད་རེས་དལ་འབྱོར་བཟང་པོའི་ཡོན་གྱིས་བརྒྱན་དུས་འདིར། །ཀ་ཡེ་གྲོགས་དག་བག་མེད་པར་ནི་མ་བྱེད་ཅིག །ལང་ཚོའི་དཔལ་ནི་མི་བརྟན་ཡུད་ཙམ་ཞིག་གིས་རྙིང༌། །རྒ་དང་ན་དང་འཆི་བའི་རྒུད་པ་མྱུར་དུ་འོང༌། །འཚོ་བའི་གྲུ་ནི་འཆི་བདག་ཁ་རུ་ཆུད་ཟིན་གྱིས། །རྨོངས་དང་ལེ་ལོས་བསླུས་རྣམས་ཀྱེ་མ་ཤིན་ཏུ་འཁྲུལ། །སྐྱེས་ཙམ་ཉིད་ནས་འཆི་བའི་གྲོང་དུ་ཉེར་འགྲོ་བ། །གང་དག་གསོད་སར་ཁྲིད་པའི་ཕྱུགས་ཀྱི་བགྲོད་པ་བཞིན། །འཆི་བདག་བརྩེ་བ་མེད་ཅིང་གཞུངས་ལུགས་མེད་པ་འདིས། །མི་རྣམས་ཁྱིམ་ནས་ཉིན་བཞིན་ཁྱེར་འདི་མ་མཐོང་ནོངས། །ཇི་ལྟར་ཉི་མ་རི་བོའི་ཕག་ཏུ་ཡིབ་པ་བཞིན། །ཅིས་ཀྱང་མི་སྟོངས་སྲིད་པ་གཞན་དུ་ཕྱོགས་པའི་ཚེ། །གཟུགས་ཀྱིས་མ་ཡིན་ལང་ཚོས་མ་ཡིན་སྟོབས་ཀྱིས་མིན། །འབྱོར་པས་མ་ཡིན་དཔུང་གིས་མ་ཡིན་ཀུན་གྱིས་ཅི། །ཐམས་ཅད་བོར་ནས་གཅིག་པུར་ལམ་དུ་ཞུགས་པའི་ཚེ། །གྲོ་ཟན་གཅིག་ཙམ་རང་དགར་ཁྱེར་བའི་མཐུ་མེད་ཅིང༌། །བྲན་གྱི་ཐ་མ་ཙམ་ཡང་ཕྱི་བཞིན་འབྲང་མེད་ན། །ཀྱེ་ཧུད་ཚེ་འདིའི་འབྱོར་པས་བདག་ལ་ཅི་ཞིག་བྱ། །ནམ་ཡང་ཕན་ངེས་གྲོགས་ཀྱི་མཆོག་ནི་བསོད་ནམས་ཏེ། །སྐྱེ་བར་འཕོས་ཀྱང་མི་འབྲལ་དེ་ནི་ཕྱི་བཞིན་འབྲང༌། །འཇིགས་དང་རྒུད་པས་མནར་ཚེ་ལྷག་པར་ཡིད་རྟོན་བྱེད། །རྒྱལ་པོ་ལ་སོགས་དཔུང་གིས་ཀྱང་ནི་འཕྲོག་ཏུ་མེད། །འདི་ནི་ཉེས་པའི་དགྲ་ཡིས་མི་བརྫི་མཁར་གྱི་མཆོག །ཡང་དག་ཐར་པའི་གྲོང་དུ་སྐྱེལ་བྱེད་རྟ་མཆོག་སྟེ། །སྡུག་བསྔལ་བཀྲེན་པ་སེལ་བྱེད་ཟས་སྐོམ་སྨན་གྱི་མཆོག །ནམ་ཡང་འཛད་པར་མི་འགྱུར་ཡིད་བཞིན་གཏེར་ཡང་ཡིན། །བསོད་ནམས་ལྡན་པའི་མི་ཡི་བསམ་པ་ཐམས་ཅད་འགྲུབ། །བསོད་ནམས་ལྡན་པའི་མི་ཡི་ངག་ལ་ཀུན་ཀྱང་ཉན། །བསོད་ནམས་ལྡན་པའི་མི་ཡི་ལུས་ནི་བདེ་ཞིང་འཚོ། །བསོད་ནམས་ལྡན་པའི་མི་ཡི་གྲགས་པ་རྣམ་འཕེལ་བྱེད། །དེ་ཡི་འབྱོར་པ་དག་ནི་ནམ་ཡང་ཟད་མི་ཤེས། །དེ་ཡི་དཔལ་ནི་ནམ་ཡང་རྒུད་པར་ཡང་མི་འགྱུར། །དེ་ཡི་ཚེ་ནི་རྟག་ཏུ་རིང་པོ་ཉིད་འགྱུར་ཞིང༌། །དེ་ཡི་མཐུ་ནི་སུས་ཀྱང་ཟློག་པར་ནུས་མ་ཡིན། །ཉི་མ་བཞིན་དུ་དེ་བློ་རབ་ཏུ་གསལ་འགྱུར་ཞིང༌། །རྒྱ་མཚོ་ཆེ་བཞིན་ལེགས་པའི་ཡོན་ཏན་ངང་གིས་འདུ། །རྒྱལ་པོའི་མཛོད་བཞིན་དེ་བློ་ཡོན་གྱིས་འབྱོར་འགྱུར་ཞིང༌༑ ༑ཚངས་པ་བཞིན་དུ་དེ་བློ་ཉེས་ལས་གོས་མི་འགྱུར། །འདིས་ནི་ལྷ་དང་མི་ཡི་བདེ་བའི་མཐར་ཐུག་བྱེད། །འདིས་ནི་ཉན་ཐོས་རང་རྒྱལ་ཞི་བའི་མཆོག་ཀྱང་སྦྱིན། །འདིས་ནི་རྒྱལ་སྲས་སྤྱོད་གཞུང་རྒྱ་མཚོ་རྫོགས་པར་བྱེད། འདིས་ནི་རྣམ་པ་ཐམས་ཅད་མཁྱེན་པའི་འབྲས་བུའང་འབྱིན། །མདོར་ན་འཇིག་རྟེན་འཇིག་རྟེན་འདས་པའི་དགེ་ལེགས་དཔལ། །ཇི་སྙེད་མཆིས་པ་དེ་ཀུན་བསོད་ནམས་འབྲས་བུ་སྟེ། །འདི་ཡི་ཡོན་ཏན་བསྔགས་པ་མཐའ་དག་སུས་བརྗོད་ནུས། །དེ་སླད་བསམ་མི་ཁྱབ་པའི་ཚུལ་ལ་སྤྲོ་བར་མཛོད། །དེ་ལྟར་ལེགས་པར་འདོམས་པ་དབྱར་གྱི་རྔ་སྒྲ་ཡིས། །སྐལ་བཟང་རྨ་བྱའི་བུ་མོ་དགའ་བས་གར་བགྱིད་ཅིང༌། །ཕུན་ཚོགས་སྡེ་བཞིའི་སྐྱེད་ཚལ་མངོན་པར་འབྱོར་པ་ཡིས། །ས་འདིར་རྫོགས་ལྡན་དང་པོའི་དགའ་སྟོན་སྦྱིན་གྱུར་ཅིག །ཉེས་བརྒྱའི་ཚད་གདུང་མ་ལུས་ཡོངས་སུ་བཅིལ་མཛད་པའི། །རིན་ཆེན་རྣམ་གསུམ་ཞེས་སུ་གྲགས་པའི་གདུགས་དཀར་པོ། །སྐྱེ་དགུ་ཀུན་གྱི་དད་གསུམ་དཔུང་པས་ཉེར་བསྙེན་རྒྱུས། །འཇིགས་དང་མྱ་ངན་རྒུད་པའི་སྒྲ་ཀུན་གྲགས་མ་གྱུར། །མཐོ་རིས་ཡོན་ཏན་བདུན་གྱི་འཁྲི་ཤིང་སར་པའི་རྩེར། །དྲི་མེད་འཕགས་པའི་ནོར་གྱི་མེ་ཏོག་རྣམ་བཀྲ་ཞིང༌། །རང་གཞན་ཕན་བདེའི་དྲི་བསུང་ཤིན་ཏུ་རྨད་བྱུང་བའི། །སྐལ་བཟང་སྐྱེ་བོའི་ཚོགས་ཀྱིས་ཕྱོགས་ཀུན་ཁྱབ་གྱུར་ཅིག །གང་དག་འཚེ་ལ་གོམས་པས་གཞན་ལ་གནོད་སྦྱོར་བའི༑ ༑ལག་པ་དམར་པོར་གྱུར་པའི་སྡེ་དང་དཔུང་གི་ཚོགས། །མ་ལུས་མཆོག་གསུམ་བདེན་པའི་སྟོབས་ཀྱིས་རབ་བཅོམ་ནས། །བྱམས་དང་སྙིང་རྗེ་ཡང་དག་ལྟ་བ་འཛིན་གྱུར་ཅིག །བསྐལ་པ་དུ་མར་རྙེད་དཀའ་ཐུབ་བསྟན་ནོར་བུའི་མཛོད། །གང་གིས་འཛིན་པ་ངུར་སྨྲིག་འཆང་བ་ཐར་པའི་སྡེ། །རྒྱགས་དང་བག་མེད་དྲེགས་པས་ནམ་ཡང་མྱོས་མིན་པར། །བག་ཡོད་བདུད་རྩིས་འཚོ་བའི་དཀའ་ཐུབ་མཐར་ཕྱིན་ཤོག །གང་དག་ཀློག་པར་འདོད་རྣམས་མཁས་པའི་བཤེས་དང་འཕྲད། །སྒྲུབ་པར་འདོད་རྣམས་ཉམས་མྱོང་རྟོགས་པའི་རྩི་ཡིས་ཕྱུག །ཀུན་ཀྱང་གནས་གྲོགས་འཚོ་བ་བཟང་ལྡན་ལྟ་སྤྱོད་མཐུན། །ཆོས་བརྒྱད་འཆིང་བྲལ་བསླབ་གསུམ་ཡོན་གྱིས་འབྱོར་གྱུར་ཅིག །རང་དོན་གསན་བསམ་སྒོམ་པའི་ཡོན་ཏན་རབ་རྫོགས་ཤིང༌། །གཞན་དོན་འཆད་རྩོད་རྩོམ་པའི་བྱ་བར་རྟག་བརྩོན་པའི། །བཤེས་གཉེན་མཆོག་རྣམས་སྐུ་ཚེ་དཔག་མེད་ཉིད་གྱུར་ཏེ། །གཉིས་དོན་འཁོར་ལོ་གསུམ་གྱི་ཕྲིན་ལས་སླར་འཕེལ་ཤོག །བདག་དང་བདག་ལ་བཟང་ངན་ལས་ཀྱིས་འབྲེལ་གྱུར་པའི། །གྲོང་ཁྱེར་དྲུག་ན་རྒྱུ་བའི་ཡིད་ཅན་ཇི་སྙེད་པ། །ཀུན་ཀྱང་སྡིག་ཟད་ཉོན་མོངས་མེད་པའི་གནས་ཐོབ་ནས༑ ༑མཁའ་ཁྱབ་སྲས་བཅས་རྒྱལ་བའི་ཕྲིན་ལས་སྒྲུབ་བྱེད་ཤོག །ལེགས་པར་བཤད་པའི་ཆོས་མཆོག་ཟབ་མོའི་གཏམ་འདི་ཡང༌། །བློ་དང་ལྡན་པ་རྣམས་ཀྱི་མགྲིན་པར་ལེགས་གནས་ཏེ༑ ༑གང་དག་ཐར་པར་འདོད་པའི་རྣ་བའི་བདུད་རྩི་རུ། །ཡང་ཡང་སིམ་པའི་སྐལ་བཟང་དུས་ལས་ཡོལ་མེད་ཤོག །བཀྲ་ཤིས་གང་ཞིག་ཐུབ་གསུང་མདོ་སྡེའི་ཚུལ་རྣམས་ལས། །ལེགས་པར་གསུངས་པའི་དགེ་མཚན་ཇི་སྙེད་མཆིས་པ་དེས། །ས་གསུམ་འཇིག་རྟེན་ཀུན་ཏུ་ཕན་བདེ་བྱེད་པ་ཡི། །བཀྲ་ཤིས་སྣང་བས་ཕྱོགས་དུས་ཀུན་ན་ཁྱབ་གྱུར་ཅིག །ཅེས་དཀོན་མཆོག་དང་ལས་འབྲས་ལ་ཡིད་ཆེས་སྐྱེད་པའི་གཏམ་གྱི་སྦྱོར་བ་ཡང་དག་ཐར་ལམ་བགྲོད་པའི་ཐེམ་སྐས་ཞེས་བྱ་བ་འདི་ནི་རང་ཉིད་ཀྱི་དད་པའི་གསོས་དང༌། སྐལ་བ་མཉམ་པའི་སྐྱེ་བོ་གཞན་དག་ལའང་ཅུང་ཟད་ཕན་པར་གྱུར་ན་ཅི་མ་རུང་སྙམ་དུ་ཀུན་སློང་ཡང་དག་པར་བཅོས་ཏེ།ཤཱཀྱའི་དགེ་སློང་རྨོངས་པ་འགྱུར་མེད་པདྨ་རྣམ་རྒྱལ་ལམ་གཞན་ཕན་ཆོས་ཀྱི་བློ་གྲོས་ཀྱིས་ཐེག་པ་ཆེ་ཆུང་གི་མདོ་སྣ་ཚོགས་ནས་བཏུས་ཏེ་རང་ལོ་ཞེ་དགུ་པ་དོན་གྲུབ་ཅེས་པ་ས་མོ་ལུག་གི་ལོ་ཆོ་འཕྲུལ་ཟླ་བའི་ཡར་ཚེས་དགེ་བར། རང་གནས་ཞེ་ཆེན་བསྟན་གཉིས་དར་རྒྱས་གླིང་གི་དབེན་སྤྱིལ་བཀྲ་ཤིས་འཆི་མེད་འོད་སྣང་དུ་གྲུབ་པར་སྦྱར་བ་སྟེ། འདིས་ཀྱང་འགྲོ་ཀུན་ཡང་དག་པའི་ལམ་ལ་ཞུགས་ནས་རྣམ་གྲོལ་གྱི་འབྲས་བུ་དཀའ་བ་མེད་པར་སྤྱོད་པའི་རྒྱུར་གྱུར་ཅིགདགེའོ། །དགེའོ། །དགེའོ།། །།
